爾時，迦葉菩薩白佛言至唯有密語，無有密藏。
僧亮曰：二密覆常，前已開發，今釋上偈，云開微密，不言藏者，以佛無藏故也。自下諸譬，明無短故，所以不藏也。
法瑤曰：上來廣說身口密義，似若如來必有藏積秘吝之懷，是以迦葉明佛乃有密語，無有密藏，如來成其所說也。
僧宗曰：時眾於上粗已領解，將欲更彰身智在萬累之表，申述昔教未說之意。是以迦葉命言領解，但昔日覆相事多，事須廣拂，下文對佛捉昔偏教，次第開洗，所謂開微密也。唯有密語者，迦葉探取佛意，言唯有密語，無密藏也。何者？以昔常機未至，不得說常，而無常之教乃意在於常，豈有秘密耶？
寶亮曰：此下將廣解脫故，先顯圣意。唯有密語，無有密藏者，即廣意密也。
道慧記曰：前開身口密，此開意密也。
智秀曰：此下重開口密。
譬如幻主機關木人至諸佛世尊有秘密藏。
僧亮曰：幻者術淺，不欲人知，如來不淺，常欲人知，豈名為藏？
慧誕曰：幻者所作，但令人見，不令人得。佛則不爾，常愿眾生同我所得，豈名為藏耶？
佛贊迦葉：善哉！善哉至智者了達則不名藏。
僧亮曰：此下諸譬，佛成迦葉所說也。秋月雖明，有目乃見，於無目者，名為藏也。佛法亦爾，於智者為顯，愚者為覆也。
寶亮曰：佛廣說十譬，前八譬一向明無秘藏，第九譬釋教明所以不先說深法者，為眾生故也，第十譬明眾生若不在此五時教中學者，非佛於彼有情故也。此第一譬也。
善男子！譬如有人積金銀至是故不得名為秘藏。
僧亮曰：并是明佛無秘藏義。
善男子！譬如長者雖有一子至晝夜殷懃教其半字。
僧亮曰：初說小，後說大，似如有隱，故以譬申之。眾生具縛，應聞具教，理數相感，詣師之義也。心小而聞滿字教者，必不能受，譬不速成也。乃說一切諸法無常牽令入，或如將還也。三乘偏教，喻以半字也。
而不教誨毗伽羅論。何以故？以其幼稚，力未堪故。
僧亮曰：大乘六行，滿字之譬。
善男子！假使長者教半字已至云何當言如來秘藏。
智秀曰：明以無大機，致感小教，豈是秘吝覆藏而不說耶？
佛言：善哉！善哉！善男子至所謂如來常存不變。
智秀曰：合譬結旨也。
復次，善男子！譬如夏月至然佛如來實無所藏。
寶亮曰：若不於佛五時教中學者，豈是佛咎？
迦葉復言：我定知如來世尊至常存無變，是義云何。
僧亮曰：證上半字也。
僧宗曰：領解自申所懷也。但昔言未洗，人疑不除，今廣引昔偈，令釋取以施權之旨也。
佛言：善男子！我為一切聲聞至云何是人舌不墮落。
僧宗曰：廣出說偈之緣起，以顯隨時設教之不同也。
迦葉復言：如佛所說至而此去者，為至何方。
僧亮曰：證無藏也。亦欲以下況上，明二乘尚無，況如來也。
僧宗曰：前偈證有余涅盤，此偈證無余涅盤也。雖復合牽一偈，意在下半偈耳。跡不可尋者，身智俱亡也。此亦昔言，故應拂也。下釋云近於菩提，菩提涅盤，無有方所，事絕近情，謂難尋也。偈旨如此，誰能解耶？
佛言：迦葉！夫積聚者至不貪食者，是名知足。
僧亮曰：明有為有資尚無藏積，況乃無為不須者耶？
寶亮曰：積聚二種：一、有為；二、無為者，謂道積眾行，非是世間之財寶也。聲聞捉想，心中行道，不得其所，故言有為也。又協相修善，去佛果遼遠，終日生死之謂也。無為如來行者，若能謹依六行修道進德，不取有無之相，故名無為。又若忘相行道，取佛果速，因中說果，亦言無為也。
跡難尋者，則近無上至於大涅盤而般涅盤。
僧宗曰：去無至者，雖有出苦之名，及其造極，此處無跡，故無至也。是故於此婆羅樹間者，謂法身之跡，妙絕難尋，寄大解脫而示滅也。
佛告迦葉：所言大者至若一人具八，則為最勝。
僧亮曰：答彼問下句云廣為眾生說也。常旨已宣，今所廣者，廣大義也。
僧宗曰：中，非不一往舉釋大體，而未釋大義，是以此中引八大人覺，取舍容為義也。
智秀曰：上云是大涅盤能建大義，未釋所以；今明有大德故，建大義也。
正廣解脫也。上已略明解脫，亦粗釋今日所以稱大也。極果萬德，略舉其三，以成秘密之藏，而以解脫一德，用當經題者，涅盤是無累總名，以多義訓，取解脫，是其一也。是故問曰云何於此經，即請經名、經力及流通也。究竟到彼岸，即是問解脫也。所以前品答云降伏一切諸結煩惱及諸魔性，於大涅盤放舍身命，已是略顯解脫也。闕一問說法有幾種，上已廣前品流通法也；從有余、無余涅盤已來，至此具廣三德也；後以下，廣顯流通人也。
所言涅盤者，無諸瘡疣至是故名曰大般涅盤。
僧亮曰：瘡譬苦也。以無苦故，名為涅盤。若但自治，不名大滅；滅一切苦，乃名大滅也。悉治已者，謂有信也。雖未即差，已為差因也。
僧宗曰：上釋大義，此釋涅盤義也。瘡疣是累，既無瘡疣，即是解脫。此中先明能治眾生，引醫師為喻，下去出體，廣明解脫也。
大般涅盤者，名解脫處至甚深義故，名大涅盤。
僧亮曰：金剛後心，煩惱盡處，得涅盤也。
迦葉菩薩復白佛言至是故涅盤名無瘡疣。
寶亮曰：若依如下文，涅盤能為一切眾生作解脫因緣處也。閻浮提眾生有二種：一者、有信；二者、無信。釋有信者，有二種釋：一、謂從佛出世，有隨教修行，得信首根立者，悉名治已；自未立已還，有信未定，不免闡提，故束為無信人也。二者、值佛，能生一念善已上，乃至信首根立，悉名治已；若不能生一念善者，并為無信也。
世尊！何等名涅盤？善男子！夫涅盤者，名為解脫。
僧亮曰：將欲明色之與智為解脫故，致發斯問。涅盤名解脫者，昔說涅盤是三事中解脫，今正其名也。
敬遺記僧宗曰：圓德妙體，居萬累之表，故稱解脫也。涅盤是彼國語，就彼釋義，應有別辭，此間解脫，即是翻彼釋義之名也。昔曰孤滅解脫，所以稱涅盤者，以身智為累，故以滅累為解脫也。
智秀曰：此下三翻：第一、出體；第二、佛以譬顯其旨也；第三、顯譬與所譬同異也。以昔辨解脫，身智俱無，而濫該佛果，是以此第一翻，辨正解脫之名也。
迦葉復言：所言解脫至非諸聲聞、緣覺所知。
僧亮曰：或有是色，或非是色者，以無累為解脫。身智無累，亦是解脫，先定之也。二乘解脫者，分段煩惱滅，稱為解脫，而身智有為，非解脫也。如來身智無為，得名解脫也。云何住者，謂相假名義得立住，若其無色解脫之名，依何而住？非色者，聲聞身智，亦無麤結，直以少故，說為非色耳。
僧宗曰：將明無累，先正其體，體茍不無，則孤滅權顯。論其樞要，在於色耳。今言聲聞非色者，不能垂形六道也。為眾生故，說非色者，昔教但言舍身盡滅，不說三事，既無三事，則無法身垂應之色，故言非色也。云何住者，假執昔教，無色為難，欲令佛釋二乘之人非都無色，是故佛以非想為喻，實有細色，說為非色二乘。涅盤亦爾，小應色直是于時不得說也。
爾時，迦葉菩薩復白佛言至大般涅盤行解脫之義。
僧亮曰：眾生所好不同，廣贊解脫，明無苦不盡，無樂不備，稱情合愿，汲引多矣。
僧宗曰：欲使無累之德顯於未聞，故復重謂，即是廣為眾生說也。
佛贊迦葉：善哉！善哉至是故如來不名命終。
僧亮曰：生老病死，眾苦之本，故先明也。再說死者，前明老死，後明病死也。
此下廣中，八味具足也。前文唯言五者不老，六者不死，略不云生之與病，此中具述四患也。
如來清凈，無有垢穢至生貪奪想，解脫不爾。
廣第四、清涼也。瘡疣斗諍，皆不清涼，因事而廣，觸類長之，余效此也。
又解脫者，名曰安靜至真解脫者即是如來。
廣三者，安也。夫不安者，則求等侶；無上安隱，無憂無喜，不須等侶也。
又解脫者，無有塵垢至真解脫者即是如來。
廣八者，快樂也。苦以逼切為義，今明無逼，以顯快樂也。
又解脫者，名無動法至真解脫者即是如來。
廣一者，常也。無常則流動不停也。今以廣大如海為譬，前品以常釋大，今此以大釋常，反覆為義，乃至無上上亦如是也。
又解脫者，名曰法至真解脫者即是如來。
廣二者，也。常以不遷、無動、嶷然為義，以豆然不改為義，亦左右之辭耳。所以未舉虛空無際無跡，蓋言終日然者也。