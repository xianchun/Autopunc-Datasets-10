如是我聞：
一時，佛在舍衛國只樹給孤獨園，與大比丘僧千二百五十人俱，及諸菩薩摩訶薩眾無量無邊阿僧只數。爾時，世尊於中夜後入廣大光明照三昧。是時，文殊師利法王子於中夜後入大光明照三昧，彌勒菩薩於中夜後亦入遍炬三昧。
是時，世尊從三昧起，與舍利弗於中夜後共出其房，到文殊師利法王子所住之處。時尊者舍利弗見文殊師利法王子房及世尊房左右皆悉滿中池水，其池水中亦有無量種種蓮華遍布水上，而諸蓮華各放光明，普照只洹及舍衛國，乃至三千大千世界皆悉照明，大聞法音遍於十方一切世界，其中菩薩互共諮請，發問論議。
時尊者舍利弗既入室已，見文殊師利寂然禪定，在前而立。尊者舍利弗即便彈指謦咳出聲。爾時，世尊及舍利弗等，見文殊師利法王子神通變化，各見其身在大海中。是時，舍利弗在文殊師利室中不能得出，欲踴虛空亦不能去，而不自知從何處來，況復能以神通而去。
是時，尊者舍利弗結加趺坐，忽然而見文殊師利在其目前正身端坐。文殊師利神通力故，不離本處，令舍利弗見文殊師利。過河沙，有世界名阿鞞跋致論議音聲，彼中有佛，號善住光華開敷，現在於世，有無量億千菩薩圍遶。見彼佛身於諸毛孔皆出蓮華，其一一華光明遍照三千大千世界，華有千葉，皆以紺琉璃為莖，馬瑙為須，眾寶為臺。其華臺上見諸菩薩結加趺坐，彼諸菩薩皆住阿鞞跋致，當得阿耨多羅三藐三菩提，於諸陀羅尼門成就大忍，以三十二相而自莊嚴，身色如真金，微妙第一。
爾時，善住光華開敷佛臍中出大蓮華，其色眾多，華葉無量，亦以紺琉璃為莖，金剛為葉，因陀琉璃為須，龍堅栴檀王為臺，世間塵水所不能染。舍利弗見此華臺空無所有，文殊師利入中而坐，與蓮華臺俱上至有頂，文殊師利遶佛三匝，一心合掌，頂禮佛足，於蓮華臺中結加趺坐，正念向佛。
是時，善住光華開敷如來問文殊師利言：汝從何方而來到此？
文殊師利白佛言：世尊！我從娑婆世界故到此土。
彼佛國中有二菩薩：一名善音，二名善聲。是二菩薩摩訶薩皆已住阿鞞跋致地，決定當得阿耨多羅三藐三菩提，俱從蓮華臺中而出，更整衣服，右膝著地，一心合掌，各白佛言：世尊！娑婆世界去此幾何？
爾時，善住光華開敷佛答二菩薩言：娑婆世界去此佛剎河沙世界之外，文殊師利從彼而來。
是時，善音、善聲菩薩俱白佛言：世尊！於彼世界，佛號何等，今欲知之。
爾時，善住光華開敷佛即便答言：娑婆世界有佛、如來、多陀阿伽度、阿羅呵、三藐三佛陀，號釋迦牟尼，今現在世。
是二菩薩復更問言：釋迦牟尼佛為說何法？
彼佛答言：說三乘法。
而彼菩薩復白佛言：云何名為三乘？
佛言：所謂聲聞乘、辟支佛乘、佛乘，釋迦牟尼佛常作如是說三乘法。
時彼菩薩復白佛言：世尊！諸佛說法何故不同？
佛言：一切諸佛有所說法悉皆同等。
彼諸菩薩復白佛言：云何同等？
佛言：不退法輪，一切諸佛皆悉等說。
時彼菩薩復白佛言：世尊！何以故釋迦牟尼佛說三乘法？
佛言：娑婆世界眾生心多下劣，若說一乘，則不能解，是故釋迦牟尼佛以善方便為諸眾生出五濁世，分別說三，引導眾生令入一乘。
時二菩薩白佛言：世尊！釋迦牟尼佛說法為最甚難。
佛言：釋迦牟尼佛說法實為甚難。
善音、善聲菩薩白佛言：世尊！我等今者快得善利，不生如是下劣惡國。
爾時，佛答二菩薩言：莫作是語！當疾舍離。
善音、善聲菩薩復白佛言：世尊！以何因緣令舍是語？彼惡世中說此法難，以是故，我等今者不生喜樂。
佛言：於此世界二十億那由他劫修諸善根，不如娑婆世界於一食頃與諸般若波羅蜜相應，令一眾生歸依三寶，受持五戒，遠離聲聞、辟支佛心，使發無上菩提道意，甚難於彼二十億那由他者，況復有能勸人出家，贊嘆功德，廣為說法，令出三界。作如是教，逮得己利，修集善法，入諸禪定。何以故？此諸眾生多為煩惱之所濁亂。
是二菩薩復白佛言：世尊！云何於彼世界諸眾生等，多為煩惱而濁亂耶？
佛言：若我盡壽更為汝等說娑婆世界眾生濁亂：貪欲、瞋恚、愚癡，無量諸惡，不善諸法，猶不可盡，惟佛能知業報善惡。
爾時，善音、善聲彼菩薩等俱共嘆言：是真釋迦牟尼佛！是真釋師子！是真釋仙！作如是等三種贊嘆，善哉說法，善知心念，亦為廣說諸不善法：貪欲、瞋恚、愚癡、邪見、無量諸惡，巧說善趣及向聲聞、辟支佛道，皆歸於佛，成就佛智第一清凈，發菩提心，隨順解脫，入佛智慧，為諸眾生成熟善根，心無所染。
彼諸菩薩皆悉共取七寶蓮華若干種色，有百千萬億葉，如金剛寶藏，天紺琉璃為須，龍堅栴檀為臺，眾寶為莖，不著塵水，眼識所知，其華微妙，於虛空中而自回轉，不可執持，猶如影幻，從業報生，亦從解脫諸三昧生。於虛空中取已，遙散娑婆世界釋迦牟尼佛上。持諸華鬘、華蓋，悉是眾寶，亦有寶云、寶蓋及雜彩繒蓋、末香、涂香，無量種色，供養釋迦牟尼佛已，五體投地，向佛作禮，皆作是言：南無釋迦牟尼佛！此娑婆世界菩薩摩訶薩莊嚴大乘，精進無懈，修諸功德，悉能護持過去、未來、現在諸佛一切正法，為欲拔濟苦惱眾生，作大照明，住於一乘。我等欲往見釋迦牟尼佛及娑婆世界諸大菩薩摩訶薩眾，以大莊嚴而自莊嚴，為紹佛種，使不斷絕。
善住光華開敷如來聞諸菩薩作是語已，觀察其心，復重為說諸佛功德，示教利喜，告諸菩薩言：汝當隨學釋迦牟尼佛本所行道，於一切眾生發大慈心，生利益心，於諸深法莫生驚怖及諸誹謗，而起無相，具足善根，不求果報。如是菩薩摩訶薩皆悉當往釋迦牟尼佛國，以本愿力俱生於彼，護持正法，隨順諸佛本所修學，汝可往見。
彼二菩薩作如是言：我當乘佛神力及過去、未來諸佛之力而詣於彼。
善住光華開敷如來告善音、善聲菩薩等：汝今當共文殊師利詣娑婆世界。亦語文殊師利與二菩薩俱共到彼。
時二菩薩語文殊師利言：我等欲見釋迦牟尼佛及諸菩薩一切大眾，當依汝神力得見彼佛。
文殊師利語二菩薩言：善男子！汝等應當先禮彼佛，亦應親近、供養、恭敬無數諸佛，悉為利益十方世界一切眾生，為欲增長佛菩提故，亦為成就佛智慧故。
彼二菩薩即如其教，作如是言：我等亦當隨逐供養諸佛如來，親近、禮拜、尊重、贊嘆，當學文殊師利，為欲利益一切眾生。
爾時，文殊師利便禮善住光華開敷如來，遶佛三匝，恭敬尊重，與諸菩薩并舍利弗俱詣於彼。到已聽法，受佛教勑，諦觀如來，散華供養，末香、涂香、繒蓋、幢幡，清凈第一，悉為過去諸佛神力之所護持，念慧堅固，悉遍供養佛法僧寶，為一切眾生得解脫故。如大力士屈申臂頃，於彼東方河沙佛前忽然而見，於諸佛所，即便勸請廣說清凈不退轉法輪。
是諸佛國無有女人，亦無二乘聲聞、辟支佛名，亦如善住光華開敷佛國等無有異。諸世界中，純大菩薩以為莊嚴，是諸菩薩毛孔、臍中皆出蓮華，蓮華臺中皆有菩薩，一一蓮華臺上皆有文殊師利，悉作如是神通變化，供養諸佛，南、西、北方，四維上下，乃至十方世界，悉有文殊師利說不退轉法輪；皆有二菩薩從華臺中而出問佛：彼娑婆世界云何名為說三乘法？皆悉欲隨文殊師利見釋迦牟尼佛。
爾時，文殊師利法王子於十方世界安慰諸菩薩等：我當共汝俱往至彼娑婆世界。到閻浮提，天將欲明。是時，阿難天既未曉，門龠孔中而見光明，即起出外，便見大光遍照只洹，凈水澄潔，湛然盈滿，淵明鏡徹，無諸塵垢，林樹精舍悉皆不現。阿難見已，即作是言：今何因緣忽有是相？尋念此瑞，必說大法。
爾時，阿難入其水中，足不沉沒，水不著身，心意歡喜，即往佛所，遶佛住處，有十千蓮華聞大音樂，見諸蓮華皆出光明，其光遍照只洹精舍及舍衛國，閻浮提內三千大千世界悉皆大明，如晝光照。阿難踴躍，發大歡喜，右膝著地，恭敬合掌，一心向佛。
爾時，明相便已顯現，日欲出時，見十千蓮華中，有一蓮華於只洹林最勝特出，尊者阿難發心念言：今日世尊必應說法，我當敷座以待如來，見有如是說法相故。即便為佛敷師子座，於一瞬頃剎那中間，佛坐已定。
爾時，大地六種震動，乃至十方沙世界亦復如是六返震動，三千大千世界遍布天華、拘物頭華、分陀利華、優鉢羅華，諸果華樹自然而出。時諸比丘皆悉欲出，見其大水而心驚怖，都不敢出，見只洹林僧房池水悉已盈滿，清凈無垢，一切樹木及諸僧房、堂舍、園苑亦皆不現，惟見光明無不遍照。諸比丘等俱作是言：今此瑞相，必說大法。
爾時，世尊從禪定起，安詳而坐，十方世界一切諸佛放大光明，若干寶網，百千萬億無數種色，眼識所識，不可執捉。文殊師利共十方河沙等諸佛世界大菩薩等，為欲利益無量眾生，於一一諸佛、多陀阿伽度、阿羅訶、三藐三佛陀，皆悉禮拜、供養、恭敬、尊重、贊嘆，與如是等諸菩薩摩訶薩俱，神通變化不可思議，欲令眾生使信佛法教化利益，隨其所應，皆得聞見，方便為說，悉令解悟。
爾時，文殊師利知釋迦牟尼佛坐已，一切大地六返震動。有諸菩薩從地踴出，一阿僧只、百阿僧只，乃至百千萬億那由他數阿僧只等悉來集會，俱共遶佛，至百千匝。復持無數蓮華若干種色，其葉無量，不可思議，而散佛上，能令眾生一心專念，發趣勝慧。所散之華遍覆三千大千世界。龍堅栴檀種種諸香，持戒、忍辱、精進、禪定、智慧、方便、神通波羅蜜，皆是無想助道之香，并諸栴檀眾雜妙香，悉為十方諸佛神通之所護持，以用供養釋迦牟尼佛。
爾時，文殊師利為欲供養諸如來故，與眾菩薩莊嚴妙塔，持諸摩尼八楞寶珠及眾寶樹繒蓋、幢幡，以雜寶網羅覆其上，亦以摩尼造作僧房，門屏戶牖種種嚴飾，池泉流渠及諸大河，優鉢羅華、拘物頭華、分陀利華，眾寶蓮華而覆水上。八功德水亦常盈滿，異類眾鳥皆悉游集，諸天寶樹隨念皆現，救度眾生，使得解脫，為修佛智，發菩提心，皆是文殊師利不可思議神通變化，乘佛神力及誓愿力，亦是釋迦牟尼佛本行愿力。
文殊師利作是變化，為欲成就調伏眾生，心不思議，見不思議，發大莊嚴，入圣境界。爾時，文殊師利并諸菩薩摩訶薩眾，莊嚴一切如意花樹，至於佛前。是諸菩薩若欲坐時，文殊師利先現其相，於剎那頃，無相蓮花從毛孔出，莖若干種無量百千雜色，其葉無數，不可思議，金剛寶藏以為光網，天紺琉璃以為其須，龍堅栴檀以為其臺，有諸菩薩而在其中結加趺坐。
爾時，釋迦牟尼佛放臍中光，普照六道幽闇之處，億千種光皆如阿提目多伽色，種種無數光明細軟，如蓮華藏清凈香潔，周遍十方，通達無礙。蓮花臺中出妙樓閣，佛所護持，與法界等，如寂滅樂解脫之色，空、無相、無愿、無作、無為、無生、無滅，與三世等，悉入空界，過於眼境。
文殊師利在樓閣上正身端坐，心不動搖，念佛境界，自證空法，得金剛三昧，善學釋迦牟尼佛法，決定成就無緣三昧，深入佛慧。文殊師利并諸菩薩摩訶薩於十方世界作佛事已，心樂正法，常勤修集，亦於過去諸佛法中，久種善根，皆是文殊師利之所攝持，志行菩提，心無退沒，猶如師子處無畏座。
佛告阿難：汝語只洹諸比丘眾及舍衛國諸比丘尼，如來世尊今欲說法，令舍衛國優婆塞、優婆夷等，信樂三寶，善根純熟，悉皆來集，一時聽法。
爾時，尊者阿難從其僧房及經行處，皆即告言：佛欲說法。
時有比丘已來集者，復有比丘住在房中，各言：已見說法光相，而我等輩不能得往。
阿難復問：何故不來？
諸比丘言：今見只洹大水盈滿，無諸樹木，惟見光明，未敢便去。
爾時，阿難即往佛所，白言：世尊！諸比丘不能得來。何以故？見只洹中大水悉滿，清凈無垢，亦復不見精舍樹木，以是義故，皆不得來。
佛告阿難：彼諸比丘於無水中而生水想，無色中生於色想，無受、想、行、識中生受、想、行、識想，無聲聞、辟支佛作聲聞、辟支佛想。阿難！汝今更往喚諸比丘，從其僧房及經行處悉來聽法。
爾時，阿難即承佛教，到舍衛國，勑諸比丘并比丘尼、優婆塞、優婆夷等：世尊今者為欲說法，令使我喚，宜速往聽！
諸比丘、比丘尼、優婆塞、優婆夷皆悉來集，至於佛前。佛告目連：汝今當從三千大千世界諸菩薩摩訶薩等發大莊嚴，比丘、比丘尼、優婆塞、優婆夷皆趣大乘，天、龍、夜叉、乾闥婆、阿修羅、迦樓羅、緊那羅、摩睺羅伽、人、非人等，亦皆集會而來聽法，所未聞者，皆悉得聞。天、人、阿修羅皆來聽法，已於過去無量諸佛宿殖善根，發趣大乘。求大乘者，成最勝乘，亦名清凈第一之乘。菩薩摩訶薩發大莊嚴而自莊嚴，修此乘者，普告令知，悉來集會。
目連白佛言：唯然，世尊！如壯力士屈申臂頃，遍至三千大千世界，於諸菩薩大莊嚴所，諸比丘、比丘尼、優婆塞、優婆夷、天、龍、夜叉、乾闥婆、阿修羅、迦樓羅、緊那羅、摩睺羅伽、人、非人等，以佛神力及誓愿力，皆悉聞知。即還佛所，白言：世尊！我悉告已。
爾時，四眾一切云集，縱廣千由旬，高五千由旬，滿中天人，心樂聞法。文殊師利白佛言：世尊！四眾已集。
是時，諸天遍滿虛空，皆悉合掌，而白佛言：今此大眾皆悉驚懼如來威德，不敢輒坐，惟愿世尊賜聽令坐！
爾時，如來即現瑞相，於剎那頃，有閻浮提金蓮華百千萬億葉從地踴出，光色照耀，猶如火藏，以天琉璃為須，赤真珠為臺，七寶為莖。一切大眾皆各自知坐如來前，比丘、比丘尼、優婆塞、優婆夷、天、龍、夜叉、乾闥婆、阿修羅、迦樓羅、緊那羅、摩睺羅伽、人、非人等，皆面向佛，瞻仰世尊。
爾時，文殊師利菩薩最為上首，諸菩薩摩訶薩皆以三十二相而自嚴身，色如真金，勇猛精進，威德熾盛。爾時，諸菩薩摩訶薩、文殊師利等，皆從華臺起，合掌向佛，勸請世尊，一心念佛。
爾時，文殊師利白佛言：世尊！四眾皆集，寂然已定，一切諸天遍滿虛空，惟愿世尊廣說清凈不退法輪！
是時，比丘、比丘尼、優婆塞、優婆夷、無量百千諸天，有信行、法行者并諸八輩，有須陀洹想、斯陀含想、阿那含想、阿羅漢想、聲聞想、辟支佛想、佛想，各作是想：愿佛演說，安慰其心！何因緣故，說信行、法行，乃至八輩、須陀洹、斯陀含、阿那含、阿羅漢？何以故作如是說？世尊默然。
爾時，尊者舍利弗白佛言：世尊！我於夜後分天欲明時，從坐而起，出其住處，即向文殊師利房；到已，前入其舍，見如來室有十千蓮華周匝踴出，天鼓自鳴，聞歌詠聲，見只洹林及舍衛國、三千大千世界光明普照。今何因緣而現此瑞？
舍利弗作是語已，佛即告言：為說法故，先現斯瑞。
是時，文殊師利請問如來：為說何法，先現此瑞？
爾時，阿難復白佛言：世尊！我於夜後天欲明時，於戶牖中，光從而入；見已，即從坐起，便出其房，見只洹林滿中凈水，無垢無濁，不見樹木、精舍、僧房，惟見大光。何因何緣，先現此瑞？
爾時，世尊告阿難言：如來為說清凈法輪，亦是文殊師利神力勸請瑞相。
爾時，世尊為文殊師利即說偈言：
此乘清凈，成得佛智，文殊妙辯，發問斯義。一乘無垢，得佛上智，
文殊為顯，故作斯問。乘無分別，離諸戲論，文殊為顯，故作斯問。
本無有來，亦復無去，猶如涅盤，文殊所問。實無得果，亦無所說，
但以方便，引導眾生。遠離音聲，聲即一相，文殊為顯，故作斯問。
尋聲求聲，無聲可取，聲名字空，文殊所問。是聲如風，無所依止，
聲即解脫，文殊所問。阿難諦聽，文殊所問，方便菩提，皆無所有。
佛及菩提，有聲無實，亦無方所，諸法皆然。菩提無色，因緣無生，
無有去來，是諸佛說。無為無相，如空無見，菩提無說，文殊所問。
去來今佛，一切皆然，智無方所，無聞無見。性相如是，顯現法界，
但以假名，開示真實。修清凈施，持戒無缺，忍辱堅固，志求菩提。
精進無懈，修禪攝意，智慧清凈，以求菩提。佛善方便，度諸神通，
無依眾生，為說菩提。分別三乘，四果差別，以如實智，隨應救世。
現五濁剎，為諸下劣，於一乘道，驚疑不信，故說四果，開示羅漢，
從聲聞門，入佛教門。說數無數，因緣差別，現見四諦，證諸法相。
聲聞羅漢，緣覺辟支，同得無生，是為菩薩。行空無相，無愿三昧，
入解脫門，安住涅盤。去來今際，心無所著，能開十方，無生無為。
如是深法，阿難文殊，方便發問，無相慧力。乘一乘道，知法無相，
是故問佛，今說諸果。三世平等，知空無相，諸聲寂滅，無佛菩提。
無數沙，諸佛世界，來求菩提，文殊召集。聞彼諸佛，菩薩所行，
欲說三乘，集娑婆界。文殊發問，為決疑惑，乘果分別，請說菩提。
以佛神力，及誓愿力，故說三乘，度苦眾生。令勤修習，文殊聲辯，
愿救世說，菩薩所行。億千諸天，供養救世，生果想者，安慰彼疑。
如是比丘，及比丘尼，清信男女，作最勝相。文殊所問，為慰疑惑，
是諸菩薩，為法故來。
爾時，世尊說是偈已，阿難白佛言：如來今為文殊師利轉不退法輪，作如是問。
佛言：如是！如是！
阿難復白佛言：世尊！如來今轉不退法輪耶？
佛言：如是！如是！阿難！如來實轉不退轉法輪。
阿難復白佛言：如來云何方便說於信行、法行，如是八輩、須陀洹、斯陀含、阿那含、阿羅漢、聲聞、辟支佛，是諸人等如來皆為顯示菩薩法耶？何故復言為下劣眾生出五濁世，不解大乘？如來自在成就方便，見諸眾生大心者少，多懷下劣，是故世尊知其根性，開示佛法，方便濟度，以無量善法教化眾生，令滅諸苦，得盡生死，離諸衰惱，令住正證無為涅盤，乃至使得一切種智。
爾時，世尊告阿難言：菩薩摩訶薩為無量無邊眾生令生信解佛之知見，及無數諸佛所知之法，無色乃至受、想、行、識，無染無著，是名信行。復次，阿難！菩薩摩訶薩能信如來一切法空，作如是解，亦復名為菩薩信行。菩薩摩訶薩信佛智慧，心生欣樂。云何智慧？都不見法，以不見故，名為信行。
復次，阿難！菩薩摩訶薩不染五欲，不舍信心，是名菩薩信行。菩薩摩訶薩復作是念：以不思議法施諸眾生，猶如如相。能信如是不思議法施者，是名菩薩信行。菩薩摩訶薩以歡喜故，能舍己身而不厭足，於一切處不生嫉恚，所作之施皆悉回向；作是回向已，而亦不取菩提之想，以不壞故，是名菩薩信行。
復次，阿難！菩薩摩訶薩以清凈信正念向佛，心無垢穢，亦信無垢，諸法平等，無有眾生、壽命、我、人，無陰、界、入，亦自不著壽命處所，是名信行解脫。教化眾生，令信佛法，以調伏心回向菩提，亦不見心相，能知六界、陰、入平等，悉同法界，以無分別故，則知法界無有異相，是名信施。一切無常，一切行苦，一切行空，一切行無我，於是法中得智慧力，信施，信圣戒，不戲論戒，得禪定力，信寂滅界，是名信施菩薩。雖教化眾生，常信寂滅，然不取於眾生之相，觀諸眾生同於寂滅，善知一切眾生無相，悉同法界，非見非不見。何以故？法界即是一切眾生心界。是名菩薩摩訶薩信行。
復次，阿難！菩薩摩訶薩觀一切眾生無有真實，無住無滅，性相本空，是故不見一切眾生，無依止處，觀一切眾生同涅盤界。何以故？一切眾生悉入空界。菩薩能令如是無量眾生皆生信解，是名菩薩摩訶薩信行。
爾時，世尊欲重宣此義，而說偈言：
多信眾生，見無數佛，不著色相，是名信行。信一切法，開示空相，
成就解脫，是名信行。常信正法，欣樂求佛，何時當得，不思議智。
觀察五欲，無可信者，逮得信力，是名信行。如是之信，最為善哉，
當修法施，供養大仙。不思議施，故得信辯，無下劣想，是名信行。
悉舍一切，所愛之身，而無舍想，是名信行。能施一切，不懷嫉妒，
舍菩提想，是名信行。信心清凈，無諸濁穢，亦無壽命，是名信行。
雖修行施，不求果報，得深信力，是名信行。棄舍六入，不念果報，
善解六界，是名信行。已自調伏，亦調伏他，令信佛法，是名信行。
得是信已，回向菩提，而無心相，是名信行。知於六界，悉同法界，
雖說法界，不得界相。諸行無常，苦空非我，亦不取著，是名信行。
能信圣戒，無諸戲論，成就禪定，是名信行。信諸眾生，同寂滅相，
知無相已，是名信行。不著眾生，同入法界，是眾生界，即不思議。
以信生信，是名為信，菩薩無畏，是名信行。眾生決定，無所有想，
體性如空，無處無證。眾生涅盤，是二俱空，於彼生信，是名信行。
菩薩無畏，信諸眾生，不取名字，從信而生。能如是信，常念不失，
阿難憶持，顯示分別。如是諸法，無量無數，佛所證覺，菩薩顯現。
復次，阿難！如來多陀阿伽度如是深義，具足信力，則為廣說，是名菩薩摩訶薩信行。
爾時，世尊見諸眾生信力堅固，復重頌曰：
一切聞者，心皆歡喜，是諸佛子，所說功德。菩薩顯現，不可思議，
諸佛菩提，不信者信。不染假名，亦無心數，不著十方，名最勝信。
菩薩顯說，常修信法，不取於空，顯示寂滅。救世所說，如是解脫，
色相亦然，如說修行。菩薩顯說，智者能信，佛不思議，無量憶念。
菩薩所信，虛空無邊，佛智無量，號名丈夫。志求無著，不為貪欲，
造作不善，而舍樂法，是名菩薩，能行法施，菩薩之信，善誓所印。
法施不思議，信施而飲食，摩尼金象馬，車乘奴婢等，
妻子諸男女，舍所有國土，手足支節等，頭目及髓腦，
眼耳與鼻舌，菩薩之勝信，舍身無染著，亦不念行施。
我本修法施，以求於佛智，舍身無染著，一切施歡喜，
與善知識，棄舍危脆身，於諸眾生中，信心常清凈，
聞法信諸佛，是名為菩薩。知眼耳鼻舌，身根皆無常，
不堅如聚沫，深信而舍身，為無依眾生，建立於四攝。
慈心於一切，信佛無量智，見造惡眾生，為發無上心，
深信於菩提，不取諸心相。眾生不求道，愚惑於六界，
謂一切真實，無界說界相，見流轉眾生，愚癡著諸邊。
菩薩信無我，諸行皆無常，見諸破戒者，信戒不思議。
凈戒立禪定，菩薩住攝心，若見懈怠者，求佛精進力，
調伏諸三昧，摠持正法智。愚癡著壽命，觀陰無壽者，
眾生性寂滅，諸法相亦然，信陰無來去，善惡業不斷。
因凈不凈業，不離於生死，眾生同法界，法界即生死，
是名不思議。菩薩無畏信，勝信不思議，精勤修法智，
不為於少智，名為凈信說。同信諸眾生，常住無所有，
於空無有著，一切法不住，眾生空亦空，同於涅盤界。
說法常無相，令眾生信解，一切法性空，平等觀眾生。
三有中勝智，得如是信持，亦名最上信。好樂無畏法，
佛法中智人，自信勸他信，如是展轉教，增長諸功德。
凈心無染著，利益之福田，欣樂調伏施，凈戒及忍辱，
精進禪定等，智慧為開導，方便現凈智，令眾得勝樂，
命終離惡趣。菩薩智最勝，神通化眾生，世界六種動，
光明悉普照。菩薩之妙智，無相師子吼，東西南北等，
四維及上下，皆出於法音，誓於佛不疑，教他亦令然。
以是因緣故，顯現無量相，住於此智者，惟佛能證知。