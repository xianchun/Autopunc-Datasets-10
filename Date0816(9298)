復次，善勇猛！若諸菩薩修行般若波羅蜜多，不行色開顯不開顯，不行受想行識開顯不開顯；不行眼開顯不開顯，不行耳鼻舌身意開顯不開顯；不行色開顯不開顯，不行聲香味觸法開顯不開顯；不行眼識開顯不開顯，不行耳鼻舌身意識開顯不開顯。不行色寂靜不寂靜，不行受想行識寂靜不寂靜；不行眼寂靜不寂靜，不行耳鼻舌身意寂靜不寂靜；不行色寂靜不寂靜，不行聲香味觸法寂靜不寂靜；不行眼識寂靜不寂靜，不行耳鼻舌身意識寂靜不寂靜。
不行色本性清凈不清凈，不行受想行識本性清凈不清凈；不行眼本性清凈不清凈，不行耳鼻舌身意本性清凈不清凈；不行色本性清凈不清凈，不行聲香味觸法本性清凈不清凈；不行眼識本性清凈不清凈，不行耳鼻舌身意識本性清凈不清凈。不行色本性開顯不開顯，不行受想行識本性開顯不開顯；不行眼本性開顯不開顯，不行耳鼻舌身意本性開顯不開顯；不行色本性開顯不開顯，不行聲香味觸法本性開顯不開顯；不行眼識本性開顯不開顯，不行耳鼻舌身意識本性開顯不開顯。不行色本性寂靜不寂靜，不行受想行識本性寂靜不寂靜；不行眼本性寂靜不寂靜，不行耳鼻舌身意本性寂靜不寂靜；不行色本性寂靜不寂靜，不行聲香味觸法本性寂靜不寂靜；不行眼識本性寂靜不寂靜，不行耳鼻舌身意識本性寂靜不寂靜。不行色本性遠離不遠離，不行受想行識本性遠離不遠離；不行眼本性遠離不遠離，不行耳鼻舌身意本性遠離不遠離；不行色本性遠離不遠離，不行聲香味觸法本性遠離不遠離；不行眼識本性遠離不遠離，不行耳鼻舌身意識本性遠離不遠離。
不行色過去未來現在本性清凈不清凈、開顯不開顯、寂靜不寂靜、遠離不遠離，不行受想行識過去未來現在本性清凈不清凈、開顯不開顯、寂靜不寂靜、遠離不遠離；不行眼過去未來現在本性清凈不清凈、開顯不開顯、寂靜不寂靜、遠離不遠離，不行耳鼻舌身意過去未來現在本性清凈不清凈、開顯不開顯、寂靜不寂靜、遠離不遠離；不行色過去未來現在本性清凈不清凈、開顯不開顯、寂靜不寂靜、遠離不遠離，不行聲香味觸法過去未來現在本性清凈不清凈、開顯不開顯、寂靜不寂靜、遠離不遠離；不行眼識過去未來現在本性清凈不清凈、開顯不開顯、寂靜不寂靜、遠離不遠離，不行耳鼻舌身意識過去未來現在本性清凈不清凈、開顯不開顯、寂靜不寂靜、遠離不遠離。善勇猛！若諸菩薩能如是行，速能圓滿一切智法。
復次，善勇猛！若諸菩薩修行般若波羅蜜多，不恃執色，不恃執受想行識；不恃執眼，不恃執耳鼻舌身意；不恃執色，不恃執聲香味觸法；不恃執眼識，不恃執耳鼻舌身意識；不恃執色清凈，不恃執受想行識清凈；不恃執眼清凈，不恃執耳鼻舌身意清凈；不恃執色清凈，不恃執聲香味觸法清凈；不恃執眼識清凈，不恃執耳鼻舌身意識清凈；不恃執色所緣清凈，不恃執受想行識所緣清凈；不恃執眼所緣清凈，不恃執耳鼻舌身意所緣清凈；不恃執色所緣清凈，不恃執聲香味觸法所緣清凈；不恃執眼識所緣清凈，不恃執耳鼻舌身意識所緣清凈。
復次，善勇猛！若諸菩薩修行般若波羅蜜多，不執著色，不執著受想行識；不執著眼，不執著耳鼻舌身意；不執著色，不執著聲香味觸法；不執著眼識，不執著耳鼻舌身意識；不執著色清凈，不執著受想行識清凈；不執著眼清凈，不執著耳鼻舌身意清凈；不執著色清凈，不執著聲香味觸法清凈；不執著眼識清凈，不執著耳鼻舌身意識清凈；不執著色所緣清凈，不執著受想行識所緣清凈；不執著眼所緣清凈，不執著耳鼻舌身意所緣清凈；不執著色所緣清凈，不執著聲香味觸法所緣清凈；不執著眼識所緣清凈，不執著耳鼻舌身意識所緣清凈。善勇猛！若諸菩薩能如是行，速能圓滿一切智法。
善勇猛！若諸菩薩能如是行，則為鄰近如來十力、四無所畏、四無礙解、大慈大悲大喜大舍、十八佛不共法。善勇猛！若諸菩薩能如是行，則為鄰近三十二大士相、八十隨好、身真金色，無邊光明，如龍象視，無能見頂。善勇猛！若諸菩薩能如是行，則為鄰近過去未來現在無著無礙智見，亦為鄰近如來教授、教誡、示導，亦為鄰近過去未來現在無著無礙智見，決定受記。善勇猛！若諸菩薩能如是行，速證一切佛法清凈，速能證得佛土清凈，速能攝受聲聞眾圓滿，速能攝受菩薩眾圓滿。
善勇猛！若諸菩薩能如是行，不住色，不住受想行識，不住眼，不住耳鼻舌身意，不住色，不住聲香味觸法，不住眼識，不住耳鼻舌身意識，不住名、色，不住顛倒、見、蓋、愛行，不住欲、色、無色界，不住有情界、法界，不住地水火風空識界，不住我、有情、命者、生者、養者、士夫、補特伽羅、意生、儒童、作者、受者、知者、見者及彼諸想，不住斷、常，不住染、凈，不住緣起，不住布施、慳貪、持戒、犯戒、安忍、忿恚、精進、懈怠、靜慮、散亂、妙慧、惡慧，不住念住、正斷、神足、根、力、覺支、道支，不住顛倒等斷，不住靜慮、解脫、等持、等至，不住明及解脫、解脫智見，不住盡智、無生智、無造作智及無著智，不住止、觀，不住無量、神通，不住苦集滅道，不住異生、聲聞、獨覺、菩薩、佛地，不住異生、聲聞、獨覺、菩薩、佛法，不住生死、涅盤，不住佛智、力、無畏等，不住過去未來現在智見，不住佛土圓滿，不住聲聞眾圓滿，不住菩薩眾圓滿。何以故？善勇猛！以一切法不可住故。
善勇猛！非一切法有可住義。所以者何？以一切法皆無執藏。無執藏故，無可住者。善勇猛！若一切法有可住者，應可示現此可執藏，此法常住，如來亦應安住諸法，示現諸法此可執藏，此可積集。善勇猛！以一切法不可安住，不可執藏，不可積集，是故無法是常住者。由此，如來不安住法，亦不示現此可執藏，此可積集。善勇猛！無有少法是實可生，以無少法實可生故，都無所住，故說諸法無可住義。善勇猛！以無所住及無不住為方便故，說一切法都無所住。
善勇猛！無有少法可說住者，如四大河，無熱池出，未入大海，終無住義。如是諸法乃至無造，諸行未盡，終無住義。善勇猛！無造行者，謂於此中無住不住，無留難者，一切皆依俗數而說，實無有住，無留難者，無究竟者，亦無不住。善勇猛！無造行者，依俗數說，如諸有情，世俗所見，非實有住，或留難者、或究竟者亦無不住。非無造行有實住者，是故可言依俗數說，故一切法皆無住義。
善勇猛！如是菩薩摩訶薩眾依一切法無住方便，修行般若波羅蜜多。善勇猛！若諸菩薩能如是行，速能圓滿一切智法，鄰近無上正等菩提，疾能安坐妙菩提座，疾能證得一切智智，疾能圓滿三世智見，疾能圓滿一切有情心行差別，遍知妙智故。
善勇猛！若諸菩薩摩訶薩眾欲普饒益一切有情，欲以財施一切有情皆令充足，欲以法施一切有情皆令愿滿，欲能破壞一切有情無明卵，欲普授與一切有情大智佛智，欲普哀愍一切有情，欲普利樂一切有情，欲令一切有情豐足財施、法施，欲令一切有情豐足清凈尸羅，欲令一切有情豐足安忍柔和，欲令一切有情豐足勇猛精進，欲令一切有情豐足清白靜慮，欲令一切有情豐足微妙般若，欲令一切有情豐足究竟解脫，欲令一切有情豐足解脫智見，欲令一切有情豐足生諸善趣，欲令一切有情豐足明及解脫，欲令一切有情豐足畢竟涅盤，欲令一切有情豐足諸佛妙法，欲令一切有情豐足圓滿眾德，欲轉無上微妙法輪，一切世間沙門、梵志、天、魔、外道，皆無有能如法轉者。欲於世間宣說妙法，欲能如實記諸佛地，欲能如實記菩薩地，欲能如實記獨覺地，欲能如實記聲聞地，欲能覺發諸有情類本愿善根，應學如是甚深般若波羅蜜多，勇猛正勤，常無間斷，應依如是甚深般若波羅蜜多精勤修學，無所顧戀。
善勇猛！我都不見有諸余法，能令菩薩速疾圓滿所求無上諸佛妙法如此所說甚深般若波羅蜜多。若諸菩薩安住如是甚深般若波羅蜜多，精勤修學，時無暫舍，速能圓滿一切智法。善勇猛！若諸菩薩修行般若波羅蜜多能至究竟，是諸菩薩鄰近無上正等菩提，定無疑惑。善勇猛！若善男子善女人等，聞此般若波羅蜜多，歡喜信受，生實想者，我說彼類能引無上正等菩提殊勝善根，速至究竟。是善男子善女人等，攝受善根，定能積集大慧資糧。善勇猛！若諸菩薩手執如是甚深般若波羅蜜多方便善巧相應法教，是諸菩薩設不現前蒙佛受記，當知已近蒙佛受記，或復不久當蒙諸佛現前受記。
善勇猛！譬如有人精勤受學十善業道已至究竟，當知彼人善根成熟，已得鄰近北俱盧生。如是菩薩若手執此甚深般若波羅蜜多，當知鄰近所求無上正等菩提定無疑惑。
善勇猛！譬如有人樂行惠舍，於諸財寶無所顧吝，於諸有情常以布施、愛語、利行、同事攝受，持戒修忍，摧伏憍慢，修如是行至究竟時，速獲大財，生於高族。如是菩薩若手得此甚深般若波羅蜜多，當知鄰近不退轉位。
善勇猛！譬如有人樂修施、戒尸羅、安忍，無不具足，慈愍有情，勸持凈戒，復能造作感增上業，當知速獲轉輪王位。如是菩薩若手得此甚深般若波羅蜜多，當知速坐妙菩提座。
善勇猛！如轉輪王將登大位，於白半月十五日晨，沐浴受齋，至大殿上，昇師子座，面東而坐，有大輪寶從空而來，當知彼王受轉輪位，不久當得具足七寶。如是菩薩手中得此甚深般若波羅蜜多，當知速獲一切智智。
善勇猛！如有情類成勝善根，常樂修行清白之行，信解廣大，厭患人身，具凈尸羅，樂營眾事，其心長夜思愿生天，與四洲人常為覆護，當知彼類不久得為四大天王護四洲界。如是菩薩若以般若波羅蜜多相應法教施有情類，心無吝惜，當知不久得為法王，於一切法皆得自在。
善勇猛！如有情類成勝善根，清凈過前所成就者，所獲財寶先惠施他，後自受用，所營事務先為有情，後方為己，常自守護，不為非法不平等貪之所染污，其心長夜愿為天主，於所修善，其心堅固，當知彼類不久定生三十三天，作天帝釋。如是菩薩若以般若波羅蜜多相應法要施有情類無顧吝者，當知不久定作法王，於一切法得大自在。
善勇猛！譬如有人得四梵住，當知不久生於梵天。如是菩薩若以般若波羅蜜多相應法要施有情類無顧吝者，當知不久轉妙法輪，施諸有情利益安樂。
善勇猛！譬如大地至雨際時，見上空中密云含潤，天將昏闇，漸降大雨，陂湖池沼，處處充溢，大地原隰，上下俱潤，密云垂覆，甘雨普洽，令諸藥物、卉木、藂林、枝葉、花果悉皆茂盛，水陸山川香氣芬馥，處處皆有花果泉池，大地于時甚可愛樂，人非人類見已歡娛，采摘花果，嗅香嘗味。如是菩薩現得般若波羅蜜多，精勤修學，是諸菩薩當知不久一切智智之所潤沃，善能趣入一切智智，當能開顯一切智智，由斯潤洽一切有情，分別開示無上法寶。
善勇猛！譬如無熱龍王宮內，有情生已，出四大河，各趣一方，充滿大海。如是菩薩手中得此甚深般若波羅蜜多，復能於中精勤修學，彼皆能出大法流注，以大法施充足有情。
善勇猛！如眾鳥等，依妙高山，形類雖殊，而同一色。如是菩薩手中得此甚深般若波羅蜜多，信受修行，皆同一趣，謂趣如來一切智趣。
善勇猛！譬如大海，諸水依持，常為眾流之所歸趣。如是菩薩手中得此甚深般若波羅蜜多，精勤修學，令極通利，不久當作一切法海，速疾當成一切法器，常為諸法之所歸趣，世俗諸法不能擾動。
善勇猛！如日輪舉，蔽諸光明。如是菩薩所學般若波羅蜜多出現世間，一切外道悉皆隱沒。善勇猛！若諸菩薩所學般若波羅蜜多出現世間，與有情類作法明照。善勇猛！若諸菩薩出現世間，作諸有情善根明照，與有情類作凈福田，一切有情皆應供養，一切有情皆應歸趣，一切有情皆應稱贊。
復次，善勇猛！若諸菩薩能學般若波羅蜜多，於諸學中，是最勝學，如是學者，普為有情凈涅盤路。何以故？善勇猛！若學般若波羅蜜多，於諸學中，最勝第一，為妙為微妙，為上為無上，無等無等等。善勇猛！若諸菩薩能學般若波羅蜜多，令一切學皆至究竟，普能受持一切所學，於一切學皆能開示，摧伏一切他論邪學。善勇猛！若諸菩薩能學般若波羅蜜多，則能修行三世諸佛諸菩薩行。善勇猛！諸佛世尊於此所學甚深般若波羅蜜多，已、正、當學，極善安住，為諸有情已、正、當說如是無上清凈學法。善勇猛！如是所學甚深般若波羅蜜多，超過一切世間所學，最尊最勝。善勇猛！如是所學甚深般若波羅蜜多是自然學，一切世間無能及者。
善勇猛！若學般若波羅蜜多，於諸法中都無所學，謂若世間、若出世間，若有為、若無為，若有漏、若無漏，若有罪、若無罪，於如是等一切法門不生執著，於一切法無著而住，為諸有情無倒開示無上清凈所學之法。何以故？善勇猛！以一切法無著無縛，無有少法為著為縛而現在前，由此亦無得解脫義。
善勇猛！色無著無縛，亦無解脫；受想行識無著無縛，亦無解脫；眼無著無縛，亦無解脫；耳鼻舌身意無著無縛，亦無解脫；色無著無縛，亦無解脫；聲香味觸法無著無縛，亦無解脫；眼識無著無縛，亦無解脫；耳鼻舌身意識無著無縛，亦無解脫；名、色無著無縛，亦無解脫；顛倒、見趣、諸蓋、愛行無著無縛，亦無解脫；貪瞋癡無著無縛，亦無解脫；欲、色、無色界無著無縛，亦無解脫；有情界、法界無著無縛，亦無解脫；我、有情、命者、生者、養者、士夫、補特伽羅、意生、儒童、作者、受者、知者、見者及彼諸想無著無縛，亦無解脫；地水火風空識界無著無縛，亦無解脫；緣起、染、凈無著無縛，亦無解脫；布施、慳貪、持戒、犯戒、安忍、忿恚、精進、懈怠、靜慮、散亂、般若、惡慧無著無縛，亦無解脫；苦集滅道無著無縛，亦無解脫；念住、正斷、神足、根、力、覺支、道支無著無縛，亦無解脫；顛倒等斷無著無縛，亦無解脫；靜慮、解脫、等持、等至無著無縛，亦無解脫；無量、神通無著無縛，亦無解脫；盡智、無生智、無造作智及無著智無著無縛，亦無解脫；明及解脫、解脫智見無著無縛，亦無解脫；異生、聲聞、獨覺、菩薩、佛地無著無縛，亦無解脫；異生、聲聞、獨覺、菩薩、佛法無著無縛，亦無解脫；生死、涅盤無著無縛，亦無解脫；佛智、力、無畏等無著無縛，亦無解脫；過去未來現在智見無著無縛，亦無解脫。何以故？善勇猛！以一切法著不可得，縛不可得，著縛既無，從彼解脫亦不可得。
善勇猛！言著縛者，謂於法性執著系縛。法性既無，故不可說有著有縛。言解脫者，謂脫著縛，彼二既無，故無解脫。善勇猛！無解脫者，謂於諸法都無有能得解脫性，若於諸法能如是見，即說名為無著智見。善勇猛！言無著者，謂於此中著不可得。著無著性，著無實性，故名無著。以於此中能著、所著、由此、為此、因此、屬此皆不可得，故名無著。善勇猛！言無縛者，謂於此中縛不可得。縛無縛性，縛無實性，故名無縛。以於此中能縛、所縛、由此、為此、因此、屬此皆不可得，故名無縛。
善勇猛！若於諸法無著無縛，如何於法可說解脫？善勇猛！無著無縛，亦無解脫，離系清涼，名真解脫。善勇猛！若於諸法無執著者，則無系縛，若於諸法無系著者，則無解脫，遠離三事，離系清涼，名真解脫。善勇猛！如是菩薩悟入諸法無著無縛，亦無解脫，得真智見，修行般若波羅蜜多。善勇猛！若諸菩薩能如是行，鄰近無上正等菩提，速能證得一切智智。
善勇猛！我以如是甚深般若波羅蜜多微妙法印，印諸菩薩摩訶薩眾，令斷疑網，精勤修學甚深般若波羅蜜多，速至究竟。善勇猛！我今自持如是法印，令久住世，利樂有情。所以者何？我聲聞眾無勝神力能持般若波羅蜜多微妙法印，至我滅後，後時後分後五百歲，饒益有情。
尒時，世尊告賢守菩薩、導師菩薩等五百上首菩薩及善勇猛菩薩摩訶薩言：善男子！汝等應學如是如來無量無數百千俱胝那庾多劫曾所修集甚深般若波羅蜜多而為上首。甚深般若波羅蜜多之所流出，甚深般若波羅蜜多之所建立無上法藏，汝等應持如是法藏，我涅盤後，後時後分後五百歲，無上正法將欲壞滅時分轉時，廣為有情宣說開示，令彼聞已，獲大利樂。
時諸菩薩聞佛語已，皆從座起，頂禮佛足，合掌恭敬，俱白佛言：世尊！我等當學如是如來無量無數百千俱胝那庾多劫曾所修集甚深般若波羅蜜多而為上首。甚深般若波羅蜜多之所流出，甚深般若波羅蜜多之所建立無上法藏，我等當持如是法藏，佛涅盤後，後時後分後五百歲，無上正法將欲壞滅時分轉時，廣為有情宣說開示，令彼聞已，獲大利樂。
世尊！當於彼時，有大恐怖，有大險難，有大暴惡。當於彼時，諸有情類多分成就感匱法業，心多貪欲，不平等貪及非法貪之所染污，慳吝嫉妒纏縛其心，多忿兇勃，好麤惡語，諂曲矯誑，樂行非法，多懷輕蔑，鬬訟相違，住不律儀，耽嗜所蔽，懈怠增上，精進下劣，忘失正念，住不正知，口強喙長，偃蹇憍慠，憙行惡業，隱覆內心，貪恚癡增，善根薄少，為無明之所闇蔽，諸有所行皆順魔黨，與深法律作怨害，於法寶藏常為大賊，稟性弊惡，難可親附。
世尊！我等今者決定能持如是如來無量無數百千俱胝那庾多劫善根所集無上法藏，與彼有情作大饒益。世尊！彼時當有少分有情於斯法藏勤求樂學，彼性質直，無諂無誑，寧舍身命，不作法怨，於法亦無誹謗厭背。我與彼類當作饒益，於此深法示現、勸導、贊勵、慶喜，令勤修學。
尒時，世尊即以神力護持般若波羅蜜多微妙甚深無上法藏，令惡魔眾不能壞滅。復以威力，護能受持精進修行此法藏者，令斷魔羂，蕭然解脫，於所修行速至究竟。佛時微笑，放大光明，普照三千大千世界，人中、天上兩處有情，因佛光明，互得相見。
時此眾會，天、龍、藥叉、健達縛、阿素洛、揭路茶、緊捺洛、莫呼洛伽及余神眾，皆持種種天妙花香，奉散世尊而為供養，復發廣大贊詠聲言：甚奇！如來大威神力護持法藏及修行者，令惡魔軍不能壞滅，斷諸魔羂，得大自在，於所修行速至究竟。若有凈信諸善男子善女人等，於此法門受持讀誦，為他廣說，不復怖畏諸惡魔軍。若諸菩薩於此法門受持讀誦，為他廣說，便能降伏諸惡魔軍，一切惡魔不能留難。
尒時，佛告善勇猛言：如是！如是！如天等說。善勇猛！如來於此無上法門為諸惡魔已結疆界，令惡魔眾所有羂網於此法門不能為礙。善勇猛！如來今者依此法門，摧諸惡魔所有勢力。善勇猛！如來今者護此法門，制諸惡魔，令不侵損。善勇猛！若有凈信諸善男子善女人等，於此法門受持讀誦，廣為他說，一切惡魔不能擾亂，而能降伏諸惡魔怨。若諸菩薩於此法門受持讀誦，廣為他說，普能降伏一切魔軍，施諸有情利益安樂。
善勇猛！如是法門，非諸雜染弊有情類手所能得。善勇猛！如是法門，非魔羂網所拘縶者之所行地。善勇猛！如是法門，是性調善極聰慧者之所行地。善勇猛！如極調柔聰慧象馬，非小王等之所乘御，亦非出現於弊惡時，唯為輪王之所受用。由斯出現於彼世時，如是調柔極聰慧者方能受用此深法門，故此法門乃墮其手。
善勇猛！譬如齋戒龍王、善住龍王、哀羅筏拏龍王，彼不為人之所受用及為見故而現在前，亦復不為諸余天眾所受用故而現在前，唯為調善聰慧天眾所受用故而現前也。如如帝釋思與天眾往游戲處嚴飾之時，如是如是彼龍現作如是相狀來現其前，為天帝等所受用故。如是，若有善士人帝，乃能受用此深法門，謂能聽聞，受持讀誦，為有情類宣示分別。彼於此法為大莊嚴，能大流通，作大法照，成大法喜，受大法樂。
善勇猛！若於般若波羅蜜多甚深法門受持一句，尚獲無量無邊功德，況有於此大般若經能具受持，轉讀書寫，供養流布，廣為他說，彼所獲福，不可思議。善勇猛！唯性調柔極聰慧者，乃能攝受如是法門，若不調柔極聰慧者，此甚深法非其境界。善勇猛！我為有情斷諸疑惑，故說如是大般若經。
說此法時，無量無數菩薩摩訶薩得無生法忍，復有無邊諸有情類皆發無上正等覺心。尒時，如來記彼決定當證無上正等菩提。時薄伽梵說是經已，善勇猛等諸大菩薩及余四眾、天、龍、藥叉、健達縛、阿素洛、揭路茶、緊捺洛、莫呼洛伽、人非人等一切大眾，聞佛所說，皆大歡喜，信受奉行。
