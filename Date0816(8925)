第三、明中道觀破法遍者，亦明五意。何者？一、為學無緣慈。前從假入空，破眾生緣慈，次從空出假，破法緣慈，今修中道，離二邊慈，故名無緣慈也。經云：緣如來者，名曰無緣。與實相同體無緣，普覆法界，拔苦與樂，故名無緣同體慈悲也。二、滿本弘誓者，經云：我本立誓愿，令一切眾生，咸令得佛道也。三、為求佛智慧。佛眼橫豎覺了，究竟窮源盡數也。四、為學大方便。無謀善權，住首楞嚴，種種示現。五、修大精進力。法華云：如有勇健，能為難事，求王頂上之珠。有此事修第三觀也。此觀正破無明，但無明無有相貌，云何可觀？今還觀前二觀之智。何者？望前，則二觀是智；望後，復為智障。
問：何以名智障？
答：夫中道智和融不二，前二智未能融一，故名智障。融一者，空而常假，假而常空，寂則未始不照，照則未始不寂，是則空假寂照。雙游而不二，即是中道；不二而二，即是雙游。是則三觀名雖異而體同，雖同未嘗一，雖異未嘗三。非三而三，名為三德；非一而一，名大涅盤。故經云：三德成一涅盤，非三非一，非縱非橫，不可思議。是則三觀智圓融玄妙，非相無相，皆不可得，名為中道觀智，故破前二相不融之智也。
今正明次第三觀，云何圓融不二，是則與圓觀何殊？
答：次第三觀若入中道，與圓則不異，故如是說也。
今更約三法檢破。何者？一、觀無明；二、觀法性；三、觀真緣。
初、觀無明者，觀前二智是智障，即是無明。今問：此智障為從何生？若謂從無明生，即是自生過。又無明無實，云何能生？若謂從法性生，即是他生。又且法性無生，云何能生耶？若謂無明法性合，即是共生；若離，即是無因生。四句皆不可，例前破也。
二、約法性破者，前檢無明不可得，仍謂無明即法性。今問：為無明滅，法性生？為不滅，法性生？為亦滅亦不滅，法性生？為非滅非不滅，法性生？四句皆不可也。
三、約真緣破者，此無明為從緣修生？為從真修生？若共若無因生耶？若緣修生，緣修無常，云何能生？若真修生，真云何生？共、無因皆不可也。
兩釋不同：一云緣修顯真，二云緣修滅真。自顯即是自生。若緣修顯真，修即是他生，四句皆不可，并如前破也。齊此次第三觀，豎破法遍略竟，余廣如止觀中辯也。
第二、明非豎破者，前已明圓門，今更略出者，明圓觀心。十界、六道即有門，是生生句；二乘即空門，是生不生句；菩薩即亦空亦有門，是不生生句；佛界即非空非有門，是不生不生句。
今既觀一念圓具十界，豈非一界即十界，一句即四句，一門即四門，名為圓門耶？今約此圓門修觀者，門既圓通，觀亦圓融，圓觀入圓門也。何者？今圓觀心六道界約生法即具十界者，假即未嘗不空不中，即是圓伏五住惑也。觀心二乘界即具十界者，即是空觀，空未嘗不假不中，圓伏五住。觀心佛界具十界者，觀中未嘗不空不假而常雙照也。又觀假而未嘗不空不中者，斯則假非有相非無相，即圓伏五住也；觀空而未嘗不假不中者，斯空非無相非有相，即圓伏五住；觀中而未嘗不空不假，斯則相無相而雙游，雙游而未嘗相無相也。斯則一假一切假，一空一切空，一中一切中，非一非一切也。
問：空破假，假破空，中雙破空假，云何得用一體耶？
答：世間質閡，四大相破而相成，共成一體。況乎靈智三觀相破，而相資成三德一大涅盤，何足致疑乎？何者？空破假，假無有相；假破空，空無有相；中破空假，無二邊過；雙用破中，中不失枯榮雙照也。空資於假，方便有慧解；假資於空，慧有方便解；中資空假，二慧俱寂；空假資中，中常雙用，二鳥俱游也。今更喻者，冰譬於假，水喻於空，濕況於中，是則冰、水、濕三名雖異，而不妨體一。三觀名殊，何妨體同也？斯則一破一切破，無惑而不盡；一資一切資，無法而不成。
又圓觀心十界者，佛界即法身德，亦即如來衣；二乘界是第一義空，即般若德，亦即如來座；菩薩界即是解脫德，亦即如來室。是則三德成大涅盤，名為安樂行。如來衣、座、室三是如來之圓行，此行是涅盤行，故名安樂行也。涅盤經云：復有一行，是如來行。斯之謂也。故知圓觀心十界者，即是常觀涅盤行道，行如來行，是安樂行也。
然三德即三般若、三涅盤，乃至十種三法，圓具十法界觀中也。又安樂即理一，行即行一，修觀者即人一，圓觀之教即教一，四一之義是法華之玄宗也。圓破九法界，故名非橫非豎破法遍也。
五、明通塞者，法華經云：有一導師，善知通塞，將導眾人，欲過險道，至珍寶所。凈名云：弟子眾塵勞，隨意之所轉。即是行者善能將導心數眾生過險道也。經云：寧作心師，莫師於心。今觀心十界三觀寂照，導諸心數，離二乘難，是為心師，名大導師，善知通塞。何者？識心中六道界即苦集，是塞於真諦；識心中二乘界道滅，雖通真諦，而塞菩薩世諦；識心中菩薩界，雖通世諦，而塞中道第一義諦；心中佛界具遍三諦。此次第論通塞耳。若識心中九界即佛界者，一切塞皆通也；若迷心中佛界為九界者，一切通皆塞也；圓觀一道清凈無通無塞，而通塞不相障也。
又觀心假而不空，即增謗之塞；觀心空而不假，即損謗之塞；若雙照空假而不中，即增損謗之塞；但中而不空假，即非有非無，名愚癡論之塞也。觀心若空而常假，慧有方便解，是通非塞也；觀心假而常空，方便有慧解，是通非塞也；觀心空假而常中，二慧雙寂，是通非塞也；觀心中而常空假，雙用寂照，是通非塞也。
問：何以俱約心辯通塞耶？
答：上觀心而不悟者，由不識心中通塞邪正障難。一切法門乃至十章并約心論，何止通塞一章耶？約余則疏，學者則外求，不稱論意也。
六、明三十七道品調停者，然道品有四種：一者、分別道品，如四念處、四正勤等，各各從此入道也；二、相攝道品者，如相攝六度也；三、約位，如四念處位乃至八正道，即見道位也；四、相生道品，今正明相生調停之道品也。
問：道品是二乘法，菩薩云何觀？
答：釋論正訶此義，誰作是說？經云：道品善知識，由是成正覺。又經云：修八正道，能見佛性。云何非大乘耶？
四念處者，觀一念心有十界百如。今觀心中六道五陰即空二乘界者，名四枯念處也；觀心六道五陰即假菩薩界者，名四榮念處也；觀心六道五陰即佛界者，即非枯非榮，入大寂涅盤；觀心佛界即九法界者，即枯榮雙照，二鳥俱游也。斯則觀心十界照而常寂，即於心中娑羅雙樹入三德秘密之藏大涅盤也，故經云：一切眾生即大涅盤，不復更滅。即其義也。論初已釋四念處，今不廣論也。
又觀心中六道界即二乘界者，即破常樂四倒之魔也；觀心六道界即菩薩界者，即破無常四倒之魔也；觀心六界即佛界者，即雙破八倒，非枯非榮而枯而榮，二鳥高廣也。止觀二法，為車二輪。無量道品，為眾寶莊嚴也。陀羅尼能遮惡不起，持善不失，即周匝欄楯也。四辯，即四面懸鈴也。慈悲普覆，即是張設幰蓋。十力、無畏、十八不共法等，即珍奇雜寶而嚴飾之也。四弘誓愿能要持諸行，即是寶繩交絡。四攝能悅物心，即是垂諸華纓。三三昧，即是重敷綩筵。四門歸宗，休息諸行，名安置丹枕。四念處慧，能破八倒之黑，即是駕以白牛。四正勤，勤生二善，即是肥壯多力；勤遮二惡，即是膚色充潔。四如意足，即是形體姝好。五根磐固，不可移動，即是有大筋力。七覺調停，沉浮得所，名為行步。八正道，無二邊邪，名平正。六度助道，即是又多仆從而侍衛之。不起法愛，即是其疾如風。是則圓觀心十界一切法門，能運出二邊生死，直至佛果，故名大乘車也。
法門帖釋，如向所說。今觀陰、界、入，作十法成乘，其相如此。故經云：乘此寶乘，游於四方，嬉戲快樂。故偈云：問觀自生心，云何知十境？各成十法乘，游四方快樂。斯之謂也。
第二、觀煩惱境者，前觀陰、界、入，若不得悟，則非其宜。而觀察不已，貪、瞋、煩惱發作，是則宜置陰入而觀煩惱也。何者？前五欲、五蓋及陰界諸惑并是平常煩惱，但陰入是觀果報平常之惑，於中求解。今觀異常發作之三毒，名觀煩惱境也。然平常惑發，則易可諫曉，如平流之水。若煩惱境發者，瞋發則不可諫諭，欲發則不避其死焉，如急流之水，概之，以漣漪豹起；亦如健人，不知有力，觸之怒壯；亦如觸睡師子，哮吼震地。今道場懺悔，觀陰、界、入，而發煩惱境，其相如是也。
若不識者，則為所敗，牽人作種種重罪，非唯正觀不成，更增大愆過也。為是故，須觀煩惱境為四：一、明發相；二、明因緣；三、明治；四、修止觀。
發相者，然煩惱是昏煩之法，惱亂心神，即是見思利鈍惑也。然鈍使何必專是貪、瞋，而不計我？如蠕動實不推理，而舉螯張須。又如凡劣何曾執見四儀，常起我心，故知五鈍非無利也。而五利豈唯見取？戒取何曾無貪、瞋？彈其見心，即生恚毒，故知利鈍之名通於見思也。今約位分判鈍者，若未發禪起見，世智推理，見相猶弱，所有十使并屬於鈍也。若發定起見，見心猛利，所有十使并屬於利也。若未發禪起見，正是今所觀煩惱境；發禪起見，如後觀諸見境辯也。復次，今若束利鈍為四分，開四分為八萬四千煩惱也。
二、因緣者，為三：一、習種子，無量劫來煩惱重積，種子成就，熏習相續，如駛水流順之不覺，概之，則奔猛難制，如前說也。二、業力，無量劫惡業行成就，如負怨債，那得令汝修道出離？故惡業卓起，破觀心也。三、魔，若作善行，出其境，故來動亂。今道場行道，觀陰、界、入，修出世業，欲離其界，故魔遣十軍攝擒，深利之惑欻然而至，破亂行者。今譬類者，抖擻火起，可諭初習種子也；風扇，諭如業力動也；足膏油，諭如魔起也。業之與魔，在後方說，習種子煩惱發，正是今所觀也。
三、治法不同者，小乘明治五種：一、對治，如貪欲，作不凈觀；瞋，慈心觀等是也。二、轉治，如貪欲，應修不凈觀，不凈觀而不得脫，而修慈心觀，名轉治；病不轉而藥轉，名不轉治；藥病俱轉，名為轉治也。三、不轉治，病不轉，藥亦不轉，名不轉治。四、兼治，如貪欲兼瞋，不凈兼慈心，是名病兼藥兼病，或兼一，或兼二、三，皆名兼治也。五、具足治，具用上法共治一病也。是名小乘先用五治，後用諦智，乃得入真也。若大乘明治，非對非兼，非轉、不轉，名第一義治。如阿竭陀藥，能治一切病也。小乘多用三悉檀為治，大乘多用第一義悉檀為治也。
四、修正觀，還如止觀陰界入境開為十意，唯轉陰入之名為煩惱境，為異耳。還具十法。經云：煩惱即菩提，塵勞之疇是如來種，乃至六十二見一切煩惱皆是佛種。然三界妄惑是六道種，此惑即空是二乘種，即假是菩薩種，即中是如來種，故知一念煩惱是十界之種。而十界生死涅盤昇沉永別，而同一種即是第一、不可思議境也。
觀心六道即空，名止；觀心六道即假，名觀；觀心六道即中，名優畢叉，即是修平等觀。是名第三、明修止觀也。
觀心六道即二乘空，破六道種；觀心六道即菩薩假，破二乘種；觀心六道即佛中道，破二邊種，顯中道佛種。是第四、名破法遍也。
而六道之種是塞，四圣之種是通。又九界之種是塞，佛界之種是通。又十界即一界即，非通非塞；一界即十界即，而通而塞。是為第五、善知通塞也。
觀心六道之種即空，名枯念處；觀心二乘之種即假，名榮念處；觀心九界即中，即非枯非榮念處也；觀心九界即佛法界，即生中道信、進、念、定、慧五根也。九界即佛界，破二邊疑障，名信力；破二邊懈怠障，名進力；破二邊真俗二念障，名念力；破二邊智障，名慧力；破二邊沉散障，名定力。即中道五力也。除、舍、定三覺分，除六道煩惱散亂之種也；喜、進、擇三覺分，調起二乘沉空之種也；念覺分，唯念中道正佛種。是名第六、道品調停也。
觀心九界即佛法界，舍二邊分別假，變易生死，名檀；不為二邊六塵污染，名戒；勤出二邊，名為精進；不受二邊浮沉之惱，名忍；不為二邊所亂，名禪；不為二邊所愚，名般若。是名第七、六度助道也。
九界煩惱種即佛種者，理即也；聞名，即名字即也。常觀九界種即是佛界，名觀行即也；觀之不已，相似開發，名相似即；真解開明，名分證即；窮照了佛種之源，名究竟即也。是名第八、知次位也。
得觀行解，安而未說，名為安忍，是第九、安忍也。
內不愛染，名為不起順道法愛，是第十、法愛不生也。
此之十法，成於大乘，游於四方，直至道場，是觀煩惱境十法成乘也。
圓教次位不可得知，事約六即明之：若一切眾生心神冥妙，不可執持，但有名字，名為理即也；若更讀誦等，是名字即也；又加觀行，明凈心，無纖芥疑閡，名觀行即也；若得六根清凈互用，是相似即也；亦對十信位，若十住位，一發一切發，開佛知見，是分真即也；到妙覺地，是名究竟即也。