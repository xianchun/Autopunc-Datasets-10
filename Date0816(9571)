僧亮曰：答云何諸調御，心喜說真諦也。上說魔教為邪，今明佛是調御者也。昔說非苦為苦，以治樂惑，樂惑既治，佛則歡喜，說佛為樂，佛樂是真諦也。
僧宗曰：從此訖難見性，廣因義也。四諦者，慧所照境也。自鹿苑至乎法華，所說階級大有不同，唯此教圓備，將明常住妙因，必資中道觀照。然非境無以辨智，故舉四諦以明因相也。
寶亮曰：昔說四諦，指在三界，今日之教，理無不該，言雖有四，要在真如寂滅。今說據本而遺末，此旨始顯，以稱圣心，故曰喜也。然一品，明理周悉，故云由信常住，從人道天中直出生死。是則必先信常，然後識無常也。若不雙解，何得入道？故下滅諦中曰修苦滅者，逆於外道。今若果修斷滅之空，若以苦悟理者，外道亦應正知理不可也。昔為引凡，故有此說耳。若無權教，則下愚息望也。
佛復告迦葉：所言苦者至地獄眾生應有圣諦。
僧亮曰：不見真樂，不名見苦。何者？心雖求樂，不識真樂，以三界為樂，不見苦也。不以畜生為決。
敬遺記僧宗曰：一諦中各有四別：初、明惑；第二、明解；第三、結圣諦；第四、結非諦也。將明中道圓照，先明不解，以相形釋義也。初一、重明諦之名在照，不在苦也；第二、明雖諦名在照，而不在偏執也。明苦有地，不得其所，非唯失理，亦方淪苦也。昔教有余之智，不免於倒，今說理窮，所以真善業也。
寶亮曰：一諦中有四重，得諦之名，要將解未了境，故就境以說諦也。苦諦中四者：第一、從始訖多苦惱，明失也；第二、從若有能知訖即生天上，明得也；第三、從後解脫時訖方證知，此證得也；第四、從我於本際訖乃得真智，此證失也。
智秀曰：一一諦下有三意，苦諦中三意者：始訖多受苦惱，第一、舉其不知出苦諦體相也；從若有能知訖乃得真智，第二、辨從理得果也；從若如是知訖非苦圣諦，第三、結邪正也。
慧朗述僧宗曰：辨苦諦有六階，此第一、直平理，謂非正苦為苦諦也。
善男子！若復有人不知如來至增長諸結，多受苦惱。
僧宗曰：第二階、明失也。
若有能知如來常住至若一經耳，即生天上。
僧宗曰：第三階、明得也。
後解脫時，乃能證知至今得解脫，方乃證知。
僧宗曰：第四、證得也。
我於本際以不知故至始於今日乃得真智。
僧宗曰：第五、證失也。
若如是知，真是修苦至是名為苦，非苦圣諦。
僧宗曰：第六、雙結得失也。
苦集諦者，於真法中至不得生天及正解脫。
僧亮曰：真法是集，不生真智者，不生集智也。受不凈物，能集生死，是真集；而不生集智，不知法性者，不見佛性也。
敬遺記僧宗曰：此中辨集，文句再出，蓋分別出集，所以不識常故也。
慧朗記僧宗曰：辨集滅道，各有五階，此即第一，先明失，舉轉輪生死以為過也。
僧宗曰：第二階、明得也。
僧宗曰：第三階、證得也。
若有不知苦集諦處至流轉生死，受諸苦惱。
僧宗曰：第四、證失也。
若能知法常住不異至是名為集，非集圣諦。
僧宗曰：第五、雙結得失也。
苦滅諦者，若有多修至亦修空法，應有滅諦。
僧亮曰：先非昔所說者，自知今之為是也。昔滅有二種：一、性滅，謂空無我也；二、滅身智。而如來者，非空無我，身智不滅，作滅想，壞如來也。
敬遺述僧宗曰：生死是空，佛果不空。若謂二處皆空，於果為謬，故言多也。逆外道修空，該一切法，今分別空相，正反於邪，故言逆也。
慧朗述僧宗曰：亦有五階，此第一階，舉惑以明失也。
若有說言：有如來藏至滅除一切煩惱，爾乃得入。
僧宗曰：第二、明得也。
若發此心一念因緣，於諸法中而得自在。
僧宗曰：第三、證得也。
若有修習如來密藏至在生死中流轉受苦。
僧宗曰：第四、證失也。
若有不有佛性皆不能見。
僧宗曰：合失解譬也。
而為貪淫、瞋恚、愚癡至愚癡覆心，不知佛性。
僧亮曰：合初譬也。
僧宗曰：合其處有瘡也。覆心者，合都不自知是珠所在也。
如彼力士，寶珠在體至況復能知有我真性。
僧亮曰：合第二譬也。
僧宗曰：修學無我者，合上乃無去耶。不知我真性者，更合第二譬也。不知無我處者，還道偏執，所修空觀，非就善友習學所得，故非善解也。
善男子！如來如是說諸眾生至如是無量不可思議。
僧亮曰：合第三譬也。
僧宗曰：合第五、執鏡譬也。