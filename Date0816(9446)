初參大寂，問：如何是佛？
寂曰：即心是佛。師即大悟。遂之四明梅子真舊隱，縛茆燕處。
寂聞師住山，乃令僧問：和尚見馬大師得個甚麼便住此山？
師曰：大師向我道即心是佛，我便向這住。
僧曰：大師近日佛法又別。
師曰：作麼生？
曰：又道非心非佛。
師曰：這老漢！惑亂人未有了日，任他非心非佛，我祗管即心即佛。
其僧回，舉似寂，寂曰：梅子熟也。
龐居士欲驗師，特相訪。才見，便問：久向大梅，未審梅子熟也未？
師曰：熟也，你向甚麼處下口？
士曰：百雜碎。
師伸手曰：還我核子來。士無語。
僧問：如何是佛法大意？
師曰：蒲花柳絮，竹針麻線。
夾山與定山同行言話次，定山曰：生死中無佛，即無生死。
夾山曰：生死中有佛，即不迷生死。
互相不肯，同上山見師，夾山便舉問：未審二人見處那個較親？
師曰：一親一疏。
夾山復問：那個親？
師曰：且去，明日來。
夾山明日再上問，師曰：親者不問，問者不親。
大梅山旁有石庫，相傳神仙置藥之所。一夕，師夢神人告之曰：君非凡夫，石庫中有圣書，受之者為地下主，不然亦為帝王。
師於夢中答曰：昔僧稠不顧仙經，其卷自亡。吾以涅盤為樂，厥壽何啻與天偕老耶？
神曰：此地靈府，俗人居此，立致變怪。
師曰：吾寓跡梅尉之鄉耳，非久據也。
忽一日，謂其徒曰：來莫可抑，往莫可追。從容間，聞鼯鼠聲，乃曰：即此物，非他物，汝等諸人善自護持，吾今逝矣。言訖，示滅。
師尋常見僧來便面壁，南泉聞，乃云：我尋常向僧道：佛未出世時會取。尚不得一個半個。他漝麼，驢年去。
師因僧問：如何是不言言？
師曰：汝口在甚麼處？
曰：無口。
師曰：將甚麼吃飯？僧無對。
南泉至，見師面壁，泉乃拊師背，師問：汝是阿誰？
曰：普愿。
師曰：如何？
曰：也尋常。
師曰：汝何多事！
師問馬祖：如何是祖師西來意？
祖曰：低聲，近前來，向汝道。師便近前。
祖打一摑，曰：六耳不同謀，且去！來日來。
師至來日，獨入法堂曰：請和尚道。
祖曰：且去！待老漢上堂出來問，與汝證明。
師忽有省，遂曰：謝大眾證明。乃遶法堂一帀便去。
師初謁馬祖，次謁石頭，便問：一言相契即住，不契即去。
石頭據坐，師便行，頭隨後，石曰：闍黎！師回首。
頭曰：從生至死，祗是這個，回頭轉腦作麼？師言下大悟，乃拗折柱杖而棲止焉。
師因於市肆行，見一客人買豬肉，語屠家曰：精底割一筋來。
屠家放下刀，叉手曰：長史！那個不是精底？師於此有省。
僧問：如何是道？師便咄。
僧曰：學人未曉。
師曰：去。
上堂：心若無事，萬法不生；意絕玄機，纖塵何立？道本無體，因體而立名；道本無名，因名而得號。若言即心即佛，今時未入玄微；若言非心非佛，猶是指蹤極則。向上一路，千圣不傳，學者勞形，如猿捉影。
師侍馬祖行次，問：如何是大涅盤？
祖曰：急。
師曰：急個甚麼？
祖曰：看水。
師同南泉、歸宗謁徑山，路逢一婆，乃問：徑山路向甚處去？
婆曰：驀直去。
師曰：前頭水深，過得否？
婆曰：不濕腳。
師又問：上岸稻得與麼好？下岸稻得與麼怯？
婆曰：總被螃蟹吃卻也。
師曰：禾好香！
婆曰：沒氣息。
師又問：婆在甚處住？
婆曰：只在這。
三人至店，婆煎茶一瓶，攜盞三只至，謂曰：和尚！有神通者即吃茶。
三人相顧間，婆曰：看老朽自逞神通去也。於是拈盞傾茶便行。
仰山參，師問：汝是甚處人？
仰曰：廣南人。
師曰：我聞廣南有鎮海明珠，是否？
仰曰：是。
師曰：此珠如何？
仰曰：黑月即隱，白月即現。
師曰：還將得來也無？
仰曰：將得來。
師曰：何不呈似老僧？
仰叉手近前曰：昨到溈山亦被索此珠，直得無言可對，無理可伸。
師曰：真獅子兒！善能哮吼。仰禮拜了，卻入客位，具威儀，再上人事。
師才見，乃曰：已相見了也。
仰曰：恁麼相見，莫不當否？師歸方丈閉卻門。
仰歸，舉似溈山，溈曰：寂子是甚麼心行？
仰曰：若不恁麼，爭識得他？
相國崔公群出為湖南觀察使，見師，問曰：師以何得？
師曰：見性得。
師方病眼，公譏曰：既云見性，其奈眼何？
師曰：見性非眼，眼病何害？公稽首謝之。
公見鳥雀於佛頭上放糞，乃問：鳥雀還有佛性也無？
師曰：有。
公曰：為甚麼向佛頭上放糞？
師曰：是伊為甚麼不向鷂子頭上放？
師與百丈、南泉同入大寂之室。李尚書嘗問僧：馬大師有甚麼言教？
僧曰：大師或說即心即佛，或說非心非佛。
李曰：總過這邊。李卻問師：馬大師有甚麼言教？師呼李翱，李應諾。
師曰：鼓角動也。
僧問：有問有答，賓主歷然，無問無答時如何？
師曰：怕爛卻那。
有一俗士問：有天堂、地獄否？
師曰：有。
曰：有佛、法、僧寶否？
師曰：有。更有多問，盡答言有。
曰：和尚恁麼道莫錯否？
師曰：汝曾見尊宿來耶？
曰：某甲曾參徑山和尚來。
師曰：徑山向汝作麼生道？
曰：他道一切總無。
師曰：汝有妻否？
曰：有。
師曰：徑山和尚有妻否？
曰：無。
師曰：徑山和尚道無即得。俗士禮謝而去。
道光座主問曰：禪師用何心修道？
師曰：老僧無心可用，無道可修。
曰：既無心可用，無道可修，云何每日聚眾，勸人學禪修道？
師曰：老僧尚無卓錐之地，甚麼處聚眾來？老僧尚無舌，何曾勸人來？
曰：禪師對面妄語。
師曰：老僧尚無舌勸人，焉解妄語？
曰：某甲卻不會禪師語論也。
師曰：老僧自亦不會。
維摩座主問：經云：諸菩薩各入不二法門，維摩默然。是究竟否？
師曰：未是究竟。圣意若盡，第三卷更說何事？
座主良久曰：請禪師為說未究竟之意。
師曰：如經第一卷，是引眾呵十大弟子住心。第二諸菩薩各說入不二法門，以言顯於無言。文殊以無言顯於無言，維摩不以言、不以無言，故默然。收前言語故，第三卷從默然起說，又顯神通作用。座主會麼？
曰：奇怪如是。
師曰：亦未如是。
曰：何故未是？
師曰：且破人執情，作如此說。若據經意，只說色心空寂，令見本性，教舍偽行，入真行，莫向言語、紙墨上討意度，但會凈名兩字便得。凈者，本體也；名者，跡用也。從本體起跡用，從跡用歸本體，體用不二，本跡非殊。所以古人道：本跡雖殊，不思議一也。一亦非一，若識凈名兩字假號，更說甚麼究竟與不究竟。無前無後、非本非末、非凈非名，只示眾生本性不思議解脫。若不見性人，終身不見此理。
華嚴座主問：禪師信無情是佛否？
師曰：不信。若無情是佛者，活人應不如死人，死驢、死狗亦應勝於活人。經云：佛身者，即法身也。從戒定慧生，從三明六通生，從一切善法生。若說無情是佛，大德如今便死，應作佛去。
曰：如何得作佛？
師曰：是心是佛，是心作佛。
曰：眾生入地獄，佛性入否？
師曰：如今正作惡時，更有善否？
曰：無。
師曰：眾生入地獄，佛性亦如是。
三藏法師問：真如有變易否？
師曰：有變易。
藏曰：禪師錯也。
師卻問三藏：有真如否？
曰：有。
師曰：若無變易，決定是凡僧也。豈不聞善知識者，能回三毒為三聚凈戒，回六識為六神通，回煩惱作菩提，回無明為大智真如。若無變易，三藏真是自然外道也。
藏曰：若爾者，真如即有變易也。
師曰：若執真如有變易，亦是外道。
曰：禪師適來說真如有變易，如今又道不變易，如何即是的當？
師曰：若了了見性者，如摩尼珠現色，說變亦得，說不變亦得。若不見性人，聞說真如變易，便作變易解會；說不變易，便作不變易解會。
藏曰：固知南宗實不可測。
問：三教同異？
師曰：大量者用之即同，小機者執之即異。總從一性上起用，機見差別成三。迷悟由人，不在教之同異。
源律師問：和尚修道還用功否？
師曰：用功。
曰：如何用功？
師曰：饑來吃飯，困來即眠。
曰：一切人總如是，同師用功否？
師曰：不同。
曰：何故不同？
師曰：他吃飯時不肯吃飯，百種須索；睡時不肯睡，千般計較。所以不同也。律師杜口。
師初與歸宗、南泉行腳時，路逢一虎，各從虎邊過了。泉問歸宗：適來見虎似個甚麼？
宗曰：似個貓兒。
宗卻問師，師曰：似個狗子。
又問南泉，泉曰：我見是個大蟲。
師吃飯次，南泉收生飯，乃曰：生呢。
師曰：無生。
泉曰：無生猶是末。
泉行數步，師召曰：長老！
泉回頭曰：作麼？
師曰：莫道是末。
普請擇蕨次，南泉拈起一莖曰：這個大好供養。
師曰：非但這個，百味珍羞他亦不顧。
泉曰：雖然如是，個個須嘗過始得。
師本以弋獵為務，惡見沙門，因逐鹿從馬祖庵前過，祖乃逆之，師遂問：還見鹿過否？
祖曰：汝是何人？
曰：獵者。
祖曰：汝解射否？
曰：解射。
祖曰：汝一箭射幾個？
曰：一箭射一個。
祖曰：汝不解射。
曰：和尚解射否？
祖曰：解射。
曰：一箭射幾個？
祖曰：一箭射一群。
曰：彼此生命，何用射他一群？
祖曰：汝既知如是，何不自射？
曰：若教某甲自射，直是無下手處。
祖曰：這漢曠劫無明煩惱，今日頓息。師擲下弓，投祖出家。
一日，在廚作務次，祖問：作甚麼？
曰：牧牛。
祖曰：作麼生牧？
曰：一回入草去，驀鼻拽將回。
祖曰：子真牧牛。師便休。
師住後常以弓箭接機。
洞山參，方上法堂，師曰：已相見了也。山便下去。
明日，卻上問曰：昨日已蒙和尚慈悲，不知甚麼處是與某甲已相見處？
師云：心心無間斷，流入於性海。
山曰：幾合放過。
仰山問：如何得見佛性義？
師曰：我與汝說個譬喻：如一室有六牕，內有一獼猴，外有獼猴從東邊喚猩猩，猩猩即應，如是六牕俱喚俱應。
仰山禮謝起，曰：適蒙和尚譬喻，無不了知。更有一事，祗如內獼猴睡著，外獼猴欲與相見，又且如何？
師下繩床，執仰山手作舞，曰：猩猩與汝相見了，譬如蟭螟蟲在蚊子眼睫上作窠，向十字街頭叫云：土曠人稀，相逢者少。
師示眾曰：凡說法須用應時應節。
時有僧問曰：四黃、四赤時如何？
師曰：三月杖頭挑。
曰：為甚麼滿肚皮貯氣？
師曰：爭奈一條繩何！
曰：如何得出氣去？
師曰：直待皮穿。
僧問：如何是三寶？
師曰：禾、麥、豆。
曰：學人不會。
師曰：大眾欣然奉持。
師謁馬祖，祖睹狀貌奇偉，語音如鐘，乃曰：巍巍堂堂，其中無佛。
師禮跪而問曰：三乘文學，粗窮其旨，常聞禪門即心是佛，實未能了。
祖曰：祗未了底心即是，更無別物。
師曰：如何是祖師西來密傳心印？
祖曰：大德正鬧在，且去！別時來。
師才出，祖召曰：大德！師回首。
祖曰：是甚麼？師便領悟，乃禮拜。
祖曰：這鈍漢！禮拜作麼！
師既住後，凡學者致問，多答之曰：莫妄想。
師曰：諸佛不曾出世，亦無一法與人，但隨病施方，遂有十二分教。如將蜜果換苦葫蘆，淘汝諸人業根。
又云：他古德道人，得意之後，茅茨石室，向折腳鐺中煮飯吃過，三二十年名利不干懷，財寶不為念，大忘人世，隱跡巖叢，君王命而不來，諸侯請而不赴，豈同我輩貪名愛利，汨沒世涂，如短販人。
師因行食到龐居士前，居士擬接，師乃縮手曰：生心受施，凈名早訶，去此一機，居士還甘否？
居士曰：當時善現豈不作家？
師曰：非關他事。
居士曰：食到口邊被他奪卻。師乃下食。
居士曰：不消一句。
居士又問：馬大師著實為人處，還分付吾師否？
師曰：某甲尚未見他，作麼生知他著實處？
居士曰：祗此見知也無討處。
師曰：居士也不得一向言說。
居士曰：一向言說，師又失宗，若作兩向三向，師還開得口否？
師曰：直是開口不得，可謂實也。居士撫掌而出。
僧問：眾色歸空，空歸何所？
師曰：舌頭不出口。
曰：為甚麼不出口？
師曰：內外一如故。
師同龐居士吃茶，士舉橐子曰：人人盡有分，為甚麼道不得？
師曰：祗為人人盡有，所以道不得。
士曰：阿兄為甚麼卻道得？
師曰：不可無言也。
士曰：灼然，灼然。師便吃茶。
士曰：阿兄吃茶，為甚麼不揖客？
師曰：誰？
士曰：龐公。
師曰：何須更揖？
後丹霞聞，乃曰：若不是松山，幾被個老翁惑亂一上。
士聞之，乃令人傳語霞曰：何不會取未舉橐子時？
于頔相公問：如何是黑風吹其船舫，漂墮羅剎鬼國？
師曰：于頔客作漢！問恁麼事作麼？于公失色。
師乃指曰：這個便是漂墮羅剎鬼國。
公又問：如何是佛？
師喚相公，公應諾。師曰：更莫別求。
藥山聞，曰：噫！可惜于家漢，生埋向紫玉山中。
公聞，乃謁見藥山，山問曰：聞相公在紫玉山中大作佛事，是否？
公曰：不敢！乃曰：承聞有語相救，今日特來。
山曰：有疑但問。
公曰：如何是佛？
山召：于頔！公應諾。
山曰：是甚麼？公於此有省。
師問石頭：如何得合道去？
頭曰：我亦不合道。
師曰：畢竟如何？
頭曰：汝被這個礙得多少時耶？
石頭剗草次，師在左側叉手而立。頭飛剗子向師前剗一株草，師曰：和尚祗剗得這個，不剗得那個。頭提起剗子，師接得，便作剗草勢。
頭曰：汝祗剗得那個，不解剗得這個。師無對。
師推車次，馬祖展腳在路上坐，師曰：請師收足。
祖曰：已展不縮。
師曰：已進不退。乃推車碾損祖腳。
祖歸法堂，執斧子曰：適來碾損老僧腳底出來！師便出，於祖前引頸，祖笑置斧。
到南泉，值眾參次，泉指凈瓶曰：銅瓶是境，瓶中有水，不得動著境，與老僧將水來。師拈起凈瓶向泉面前瀉，泉便休。
到溈山，便入堂於上板頭解放衣鉢。溈聞師叔到，先具威儀下堂內相看。師見來，便作臥勢。溈便歸方丈，師乃發去。少間，溈山問侍者：師叔在否？
曰：已去。
溈曰：去時有甚麼語？
曰：無語。
溈曰：莫道無語，其聲如雷。
師在襄州破威儀堂只著襯衣，於砧椎邊拈椎云：道得即不打。於時大眾默然，師便打一下。
師一日自燒浴次，僧問：何不使沙彌？師撫掌三下。
東廚有一大蟒，長數丈，張口呀氣，毒焰熾然，侍者請避之，師曰：死可逃乎？彼以毒來，我以慈受。毒無實性，激發則強；慈茍無緣，冤親一揆。言訖，其蟒按首徐行，倏然不見。
上堂：知而無知，不是無知而說無知。便下座。
鳥起拳。
師曰：正是丹霞機。
居士曰：與我不落看。
師曰：丹霞患瘂，龐公患聾。
居士曰：恰是。師無語。
居士曰：向道偶爾。
又一日，問居士：某甲有個借問，居士莫惜言語。
居士曰：便請舉來。
師曰：元來惜言語。
居士曰：這個問訊，不覺落他便宜。師乃掩耳。
曰：作家，作家。
師每自做飯供養眾僧，至齋時，舁飯桶到堂前作舞，呵呵大笑曰：菩薩子！吃飯來。
師一日與龐居士路次相逢，問曰：南岳得力句，還曾舉向人也無？
士曰：曾舉來。
師曰：舉向甚麼人？
士以手自指曰：龐公。
師曰：直是妙德空生也贊嘆不及！
士卻問：阿師得力句是誰得知？師戴笠子便行。
士曰：善為道路。師更不回首。
師摘茶次，龐蘊曰：法界不容身，師還見我否？
師曰：不是老師，洎答公話。
士曰：有問有答，蓋是尋常。師乃摘茶不聽。
士曰：莫怪適來容易借問。師亦不顧。
士喝曰：這無禮儀老漢！待我一一舉向明眼人。師乃拋卻茶籃，便歸方丈。
一日，在方丈內坐，士來見，乃曰：只知端居丈室，不覺僧到參。時師垂下一足，士便出，行三兩步卻回，師乃收足。
士曰：可謂自由自在。
師曰：我是主。
士曰：阿師只知有主，不知有客。師喚侍者點茶，士作舞而出。
師自江西領旨，常晦其名。凡學者致問，唯以棒打地示之，時謂之打地和尚。一日，被僧藏卻棒，然後致問，師但張其口。僧問門人曰：只如和尚每日有人問便打地，意旨如何？門人即於竈內取柴一片，擲置釜中。
師臥次，道吾近前牽被覆之。師曰：作麼？
吾曰：蓋覆。
師曰：臥底是？坐底是？
吾曰：不在這兩處。
師曰：爭奈蓋覆何？
吾曰：莫亂道。
道吾一日從外歸，師問：甚麼處去來？
道吾曰：親近來。
師曰：用簸這兩片皮作麼？
道吾曰：借。
師曰：他有從汝借，無作麼生？
道吾曰：祗為有，所以借。
凌行婆來禮拜師，與坐吃茶，婆乃問：盡力道不得底句，分付阿誰？
師曰：浮盃無剩語。
婆曰：未到浮盃，不妨疑著。
師曰：別有長處，不妨拈出。
婆歛手哭曰：蒼天中更添冤苦。師無語。
婆曰：語不知偏正，理不識倒邪，為人即禍生。
後有僧舉似南泉，泉曰：苦哉！浮盃被這老婆摧折一上。
婆後聞，笑曰：王老師猶少機關在。
澄一禪客逢見行婆，便問：怎生是南泉猶少機關在？
婆乃哭曰：可悲！可痛！一罔措。
婆曰：會麼？一合掌而立。
婆曰：伎死禪和，如麻似粟。
一舉似趙州，州曰：我若見這臭老婆，問教口瘂。
一曰：未審和尚怎生問他？州便打。
一曰：為甚麼卻打某甲？
州曰：似這伎死漢，不打更待幾時？連打數棒。
婆聞，卻曰：趙州合吃婆手棒。
後僧舉似趙州，州哭曰：可悲！可痛！
婆聞此語，合掌嘆曰：趙州眼光爍破四天下。
州令僧問：如何是趙州眼？婆乃豎起拳頭。
僧回，舉似趙州，州作偈曰：
當機覿面提，覿面當機疾。
報汝凌行婆，哭聲何得失？
婆以偈答曰：
哭聲師已曉，已曉復誰知？
當時摩竭國，幾喪目前機。
洞山與密師伯行腳，見溪流菜葉，洞曰：深山無人，因何有菜隨流？莫有道人居否？
乃相與撥草，溪行五七里間，忽見師羸形異貌，放下行李問訊，師曰：此山無路，闍黎從何處來？
洞曰：無路且置，和尚從何而入？
師曰：我不從云水來。
洞曰：和尚住此山多少時耶？
師曰：春秋不涉。
洞曰：和尚先住？此山先住？
師曰：不知。
洞曰：為甚麼不知？
師曰：我不從人天來。
洞曰：和尚得何道理，便住此山？
師曰：我見兩個泥牛鬭入海，直至於今絕消息。洞山始具威儀禮拜。
便問：如何是主中賓？
師曰：青山覆白云。
曰：如何是賓中主？
師曰：長年不出戶。
曰：賓主相去幾何？
師曰：長江水上波。
曰：賓主相見，有何言說？
師曰：清風拂白月。洞山辭退。
師乃述偈曰：
三間茅屋從來住，一道神光萬境閑。
莫把是非來辨我，浮生穿鑿不相關。
又曰：
一池荷葉衣無數，滿地松花食有余。
剛被世人知住處，又移茅屋入深居。
因燒庵，不知所如。故人亦稱隱山和尚。
唐貞元初，謁石頭，乃問：不與萬法為侶者是甚麼人？頭以手掩其口，豁然有省。後與丹霞為友。
一日，石頭問曰：見老僧以來，日用事作麼生？
士曰：若問日用事，即無開口處。乃呈偈曰：
日用事無別，惟吾自偶諧。
頭頭非取舍，處處沒張乖。
朱紫誰為號？邱山絕點埃。
神通并妙用，運水及搬柴。
頭然之，曰：子以緇耶？素耶？
士曰：愿從所慕。遂不剃染。
後參馬祖，問曰：不與萬法為侶者是甚麼人？
祖曰：待汝一口吸盡西江水即向汝道。士於言下頓領玄旨。
士見丹霞，霞作走勢，士曰：猶是拋身勢，作麼生是嚬呻勢？霞便坐，士以柱杖劃地作七字，霞於下劃個一字。
士曰：因七見一，見一忘七。霞便起去。
士曰：更坐少時，猶有第二句在。
霞曰：向這著語，得麼？士遂哭出去。
士悟後，以舟盡載珍橐數萬，沈之湘流，舉室修行。有女名靈照，常鬻竹漉籬，以供朝夕。有偈曰：
有男不婚，有女不嫁。
大家團欒頭，共說無生話。
士一日庵中獨坐，驀地云：難！難！十石油麻樹上攤。
龐婆接聲云：易！易！百草頭上祖師意。
靈照云：也不難，也不易，饑來吃飯困來睡。
士坐次，問靈照曰：古人道：明明百草頭，明明祖師意。作麼生？
照曰：老老大大，作這個語話。
士曰：你作麼生？
照曰：明明百草頭，明明祖師意。士乃笑。
士賣竹漉籬，下橋吃撲，靈照見，亦去爺邊倒，士曰：你作甚麼？
照曰：見爺倒地，某甲相扶。
士曰：賴是無人見。
士將入滅，謂靈照曰：視日早晚及午以報。
照遽報：日已中矣，而有蝕也。
士出戶觀次，靈照即登父座，合掌坐亡。士笑曰：我女鋒捷矣。於是更延七日。
州牧于公頔問疾次，士謂之曰：但愿空諸所有，慎勿實諸所無，好去世間皆如影響。言訖，枕于公膝而化，遺命焚棄江湖。
住藥山後，海眾四集。遵布衲浴佛，師曰：這個從汝浴，還浴得那個麼？
遵曰：把將那個來。師乃休。
院主報：打鐘也，請和尚上堂。
師曰：汝與我擎鉢盂去。
曰：和尚無手來多少時？
師曰：汝只是枉披袈裟。
曰：某甲祗恁麼，和尚如何？
師曰：我無這個眷屬。
謂云巖曰：與我喚沙彌來。
巖曰：喚他來作甚麼？
師曰：我有個折腳鐺子，要他提上挈下。
巖曰：恁麼則與和尚出一只手去也。師便休。
園頭栽菜次，師曰：栽即不障汝栽，莫教根生。
曰：既不教根生，大眾吃甚麼？
師曰：汝還有口麼？頭無對。
師晚參云：我有一句子，待特牛生兒即向汝道。
時有僧便出云：特牛生兒也，祗是和尚不道。
師喚侍者：將燈來！其僧便抽身入眾。
師問龐居士：一乘中還著得這個事麼？
士曰：某甲祗管日求升合，不知還著得麼？
師曰：道居士不見石頭，得麼？
士曰：拈一放一，未為好手。
師曰：老僧住持事繁。士珍重便出。
師曰：拈一放一，的是好手。
士曰：好個一乘問宗，今日失卻也。
師曰：是！是！
師因僧問：學人有疑，請師決。
師曰：待上堂時來，與闍黎決疑。
至晚上堂，眾集，師曰：今日請決疑上座在甚麼處？
其僧出眾而立，師下禪床把住曰：大眾！這僧有疑。便與一推，卻歸方丈。
問僧：年多少也？
僧云：七十二也。
師云：是年七十二那？
僧云：是。師便打。
問：己事未明，乞和尚指示。
師良久曰：吾今為汝道一句亦不難，只宜汝於言下便見去，猶較些子。若更入思量，卻成吾罪過，不如且各合口，免相累及。
師令供養主抄化，甘贄行者問：甚處來？
曰：藥山來。
甘曰：作麼？
曰：教化。
甘曰：將得藥來麼？
曰：行者有甚麼病？甘便舍銀兩錠，意山中有人，必不受此。
主歸，納疏，師問曰：子歸何速？
主舉前話，師曰：速送還他，子著賊了也。
主遂送還，甘曰：由來有人。益金以施。
師久不陞座，一日，院主白云：大眾久思和尚示誨。
曰：打鐘著。
時大眾才集定，便下座，歸方丈，院主隨後問云：和尚許為大眾說話，為甚麼一言不措？
師曰：經有經師，律有律師，爭怪得老僧？