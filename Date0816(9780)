住建康府蔣山。師在潭州道林受請，拈勑黃示眾云：龍蟠鳳翥，鐵畫銀鉤，出自九重，從天降下，大眾瞻仰，請為敷宣。拈香祝圣云：大眾見麼？祖佛同根本，人天共贊揚，結成寶蓋祥云，共祝南山圣壽，奉為今上皇帝萬歲！萬萬歲！伏愿道超盤古，德冠羲軒，位永固於金輪，壽彌堅於劫石。遂陞座云：大眾！時平道泰，天清地寧，一人高拱無為，萬物各得其所，普天率土無不承恩，航海梯山均蒙陶鑄，直得塵塵剎剎，物物頭頭，放大寶光，開正法眼，運般若力，復太古風。知恩報恩一句作麼生道？萬靈莫測無為化，處處全開五葉華。
道林辭眾上堂云：十虛同一漚，寧分彼此？大千同一塵，豈有去來？若能各人明見本心，顯發妙用，通天作略，動靜一如，帀地風光，彼此無二，住也浮云凝於幽谷，去也虛舟泛於長江，去住本自圓成，解脫更無異路，如是則全起全滅，全動全靜，全去全來，全收全放。且出門一句作麼生道？頭頭物物皆成現，正眼當陽廓太虛。復云：三年承乏幸參陪，道業荒虛愧不材，赴詔直從天外去，何時相與復徘徊？
入院，至方丈云：達磨面壁，維摩默然，有條攀條，豈可形言？雖然如是，脫體宏開不二門，只要解黏兼去縛。陞座云：道不虛行，如風偃艸；緣不虛應，似鏡臨形。若能於心無心，於己無己，於彼無彼，於我無我，蕩蕩廓周沙界，皆非外物縱歷，盡乾坤際悉在目前，法隨法行，法幢隨處建立，理亦如是，事亦如是。況寶公道場，梁時示化；舒王福地，圣世重興。宏開選佛場，宣唱大般若，於其中間且作麼生是於心無心，於己無己，坐斷要津，不通凡圣底一句？三山半落青天外，二水中分白鷺洲。
結夏上堂云：一塵含法界無邊，子細點檢，猶有空缺處在。百億毛頭師子，百億毛頭一時現，著實論量，未是極則之談。若論本分事，大人具大見，大智得大用，設使盡無邊香水海，越不可說不可說世界，都盧是自己安居處。舉一念，超越無邊剎海，猶未是衲僧行履處。不犯鋒鋩，不拘得失，不落二見，不在中間，正當恁麼時如何？山中九十日，云外幾千年。
上堂云：法無二相，道豈多途？彼此絕功勳，古今不變易。有依倚底，碧落青霄；無依倚底，銀山鐵壁。設使神通妙用，百帀千重，爭如息見忘機，家堂穩坐？且不涉二途一句作麼生道？他家自有通霄路，罷卻干戈百艸頭。
五月初二日，開堂，於知府手中接得疏，呈示大眾云：字字演無量義，句句如優曇華。佛祖鉗鎚，人天標牓，當陽拈出，文彩已彰，錦上鋪華，請重宣過。指法座云：高高無外，深深無際，更不作禮須彌燈，步步堦梯全體是。且道是個什麼？看看。
拈香云：大眾！還見麼？熏五分法身，結五云瑞彩，爇向爐中，奉為祝嚴今上皇帝圣壽，萬歲！萬歲！萬萬歲！伏愿道齊堯舜，德冠羲軒，南山壽逾億萬年，北極尊亘河沙劫。第二瓣香，奉為判府尚書、諸衙勳貴，伏愿膺一人簡在，副四海具瞻，為周邵甫申，作皋夔益卨。第三瓣香云：昔年白云堆，最初一句截流，今日人天眾前，個是四回拈出，奉為蘄州五祖山第十二代演禪師，爇向爐中，以酬法乳之恩。乃攝衣敷座。
天禧和尚白槌云：法筵龍象眾，當觀第一義。
師云：一槌便成，光輝溢目；要津把斷，誰是唱酬？還有能觀第一義底，出來相見。
師乃云：曠劫來事，只在如今，威音那邊，全歸掌握，頭頭物物成現，明明了了無差。獨用宏機，全提祖印，設使奮逸群作略，施竭世樞機，未免節外生枝，水中捉月。所以諸佛出世，罕遇作家；祖師西來，承虛接響。向上一路，千圣不傳，學者勞形，如猿捉影。到這，不拘格式，不躡前蹤，不昧當機，如何舉唱？明眼漢，沒窠臼；本分事，絕羅籠。幸遇帝道平平，皇風蕩蕩，祝嚴圣壽，為國開堂，臺旆光臨，皇華作證。鐘山頂上，寶公塔前，八字打開，分明顯示去。遂拈起拄杖云：還見麼？諸佛構不著，祖師提不起，千日竝照，萬鏡臨臺，不隔纖毫，當陽薦取。且不涉諸緣一句作麼生道？八方霢霂無為化，萬國謌謠樂太平。
上堂云：不滅不生，亘古亘今，圓融無際，應用無差，佛祖由茲圓成，人天因其發現，至於千圣萬圣出來，移易一絲毫不得。要識文殊、普賢、釋迦、彌勒、觀音、勢至，盡在這。不起纖毫凡圣情念，不拘得失是非境界，直下全真，更非他物。且薦嚴一句作麼生道？還委悉麼？彌陁非外得，徧界是西方。
上堂云：一切無收攝，觸處圓成；應用絕參差，莫窮形相。向千圣頂上，有時露出祖佛莫窮底機關；於一毫端中，有時演出主賓互換底文彩。經天緯地，玉轉珠回即且置。舉拂子作點勢云：這一點落在什麼處？海神如貴不知價，留與人間光照夜。
上堂云：至真非內，大千非外，表一如，含融法界，月印寒潭，珠沈滄海，樹雕葉落，無在不在。萬法本通同，從來無向背，要是個中人，始終無變改。且作麼生是無變改？雪後始知松柏操，事難方見丈夫心。
上堂云：格外真乘，當陽正眼，騎聲蓋色，離見絕聞，非三賢十圣所知，非神通變化所測，撥開向上一竅，威音已前把斷封疆，直饒達磨西來，也無措手足處。到這，更說心說境，說得說失，得麼？掀知有什麼交涉？若是利根漢，一刀截斷，不落第二見，不落第二機，直下便承當，豈不省要？乃至若行若住，若坐若臥，一香一華，一瞻一禮，無不皆從自己流出，無不皆從本有道場中來，以此坐斷報化佛頭，不妨隨時著衣吃飯，三世諸佛只言自知，祖師西來全提不起，一大藏教詮注不及。且道到這作麼生說預作津梁底道理？還委悉麼？片云點太清，已落第二見。
報寧民和尚受帖上堂云：一向孤峰獨宿，目視云霄，雖則不埋沒宗風，無乃太高生；一向十字路口土面灰頭，利物應機，雖則埋沒自己，無乃太屈辱生。況明悟之士，頂門具眼，肘下有符，出沒卷舒，得大自在，動若行云，止猶谷神，可以或孤峰獨宿，不礙土面灰頭；或土面灰頭，不礙孤峰獨宿。恁麼中有不恁麼，不恁麼中卻有恁麼，且應時應節一句作麼生道？良久，云：瑞氣逢嘉運，靈苗觸處春。
受季善友為僧，上堂云：三界無安，四生拘促，欲脫愛網，超步大方，正應披忍辱鎧，操智慧刀，運上品心，發殊勝志，與蘊魔、煩惱魔、死魔共戰，滅三毒，破魔網，始是大丈夫漢。豈不見教中道：三界無安，猶如火宅，眾苦充滿，甚可怖畏。又道：是舍唯有一門而復狹小。雖然狹小，過去諸佛、現在諸佛、未來諸佛盡從個出去，且道必竟如何？良久，云：何似生？遼天鶻，萬里云，只一突。
上堂云：千圣不同轍，正體獨露；萬象無所覆，妙用常真。法隨法行，無處不徧；心隨心用，無處不周。若能上絕攀仰，下絕己躬，放出人人常光，目前各各獨露，便可以於一塵中現寶王剎，坐毛端轉大法輪。以無轉而轉，即一切皆轉；以無身現身，一切處無不是身，亘古亘今，凝然寂照。所以道：唯一堅密身，一切塵中現。雖居塵中，而塵中收他不得；雖居四相，而四相羅籠不住。雖一切處覓其纖毫形相了不可得，然而要用便用，要行便行，亦不於一塵中覓塵，亦不尋其纖毫形相，謂之無生法忍。且只如截斷兩頭一句作麼生道？死生同一際，萬化悉皆如。
解夏上堂云：毫端寶剎，寬闊優游；十世鄰虛，古今渺邈，洞視不見，徹聽不聞。到這，非止善財七日歛念，設使文殊百劫運大智力，起無邊神用，亦不能覷見。只如諸人九十日間，各各於中全體游歷，出沒卷舒，縱橫收放，八穴七穿，東涌西沒，儻忽於此知得諦當去，不妨步步踏著實地，心心契證平常；茍或未然，今日布袋口開。還委悉麼？良久，云：無謂清秋多勝致，低回且復按云頭。
八月一日上堂云：撥正三界窠窟，放出無位真人，透過荊棘叢林，便居常寂光土。非如非異，耀古騰今；非色非心，超宗越格。凈躶躶，絕承當；赤灑灑，沒回互。只如今在諸人頂門貫通一切，若能各各返照內觀，即坐自己家堂。所以祖師道：有一物，上拄天，下拄地，常在動用中，動用中收不得。謂之本源佛性顯成。知解宗徒更云：說似一物即不中。亦不免涉三寸路。直得不墮常情，不拘格式，諸人若能於此定當得，更不在指東劃西；若定當不得，不免重重指注去也。不見道：有物先天地，無形本寂寥，能為萬象主，不逐四時雕。既不逐四時雕，又能為萬象主，且當陽截斷路頭，如何趣向？還委悉麼？八月秋，何處熱？
復云：抖擻自精神，構取自家底，如斬一綟絲，不分前後際，力刃既雙行，一斬截一切。倘能劍刃上承當，一口吸盡西江水。
開爐上堂云：乾茆近火，理合先燋；滴水冰生，事不相涉。倘或透生死，明寒暑，融動靜，一去來，直得意遣情忘，如癡似兀，然後乃可饑則吃飯，健則經行，熱則乘涼，寒則向火。雖然如是，趙州道：我在南方三十年，有個無賓主句，直至如今，無人舉得。且無賓主話，火爐頭如何舉得？還委悉麼？衲被幪頭萬事休，此時山僧都不會。
褒山珪禪師為佛眼和尚設齋請上堂，云：還有助哀者麼？
僧問：明鏡當臺，舉無遺照，只如佛眼和尚遷化向什麼處去？
師云：妙喜世界藏不得，蓮華影現全身。
進云：和尚只道得一半。
師云：你全道底又作麼生？
進云：煩惱海中為雨露，無明山上作云雷。
師云：天地懸隔。
進云：誰人知此意，令我憶南泉？
師云：且莫詐明頭。
問：臨濟滅卻正法眼，三圣直下便承當；盤山會要傳真，普化當時翻筋斗。未審此意如何？
師云：跳出金剛圈，吞過栗棘蓬。
進云：萬里神光頂後相，只明這一段時節去也。
師云：方木逗圓孔。
進云：學人是直截根源。
師云：一任聝跳。
師乃云：此方緣盡，他方顯化；此界身歿，他界出現。大善知識以無邊虛空為正體，以香水海不可說塵剎為化境，以日月為明燭，以形骸為逆旅，以死生為晝夜。其來也，電光晃耀；其去也，石火星飛。雖示世人有去有來，極其本體，不動不變。所以南泉和尚昔為馬大師作齋，問大眾云：今日為先師設齋，且道先師來麼？有底道合取鉢盂，有者道真堂前更添一分食。蓋明此個不動不變，至靈至妙，各有奇特處，要且只見錐頭利，不見鑿頭方。今日褒山珪公長老為佛眼和尚設齋，敢問大眾：佛眼和尚還來麼？有道得底試出來道看。若無，不消一個普同供養。何故？檐頭水，滴滴相承；五葉華，葉葉相付。且道綿綿不斷一句作麼生道？祖月凌空圓勝智，何山松柏不青青？
檀越請陞座，僧問：祖師門下水泄不通，明眼人前固難啟口，未審和尚如何為人？
師云：無孔鐵鎚當面擲。
進云：劍閣路雖險，夜行人更多。
師云：捉敗這漢。
進云：收得安南，又憂塞北。
師云：腦後添一只。
問：聲前一句，非圣不傳，未曾親近，如隔大千。如何是聲前一句？
師云：咭嘹舌頭。
進云：如大火聚，近之燎卻面門，又如何親近？
師云：只得瞻之仰之。
進云：爭奈推倒嘉州大像，倒騎陜府鐵牛。
師云：孟八郎漢！
師乃云：心不是佛，心與佛俱非；智不是道，智與道俱遣。到這，金屑雖貴，落眼成翳；珍食雖美，難中飽人。若是向上人，須知向上事，若於向上提持去也，威音已前，空劫那畔不恁麼；至於毘婆尸佛，娑竭陁國不恁麼；靈山拈華，迦葉微笑亦不恁麼；少林面壁，神光斷臂亦不恁麼。何故？若使恁麼，彼此相鈍置；既不恁麼，又且如何舉唱？所以道：諸佛不出世，四十九年說；祖師不西來，少林有妙訣。若人識祖佛，當處便超越。上根利智，千里同風，一刀兩段，聊聞舉著，徹骨徹髓，剔起便行，隨處作主，遇緣即宗，艸偃風行，全機獨露。正當恁麼時，不依倚一物一句作麼生道？萬象之中長獨露，千峰頂上現全身。
僧復披剃謝恩罷，陞座云：天中之天，圣中之圣，處域中之大，超方外之尊，執寶籙以臨民，覆金輪而御極，廓清六合，停毒萬方，聿降綸言，重興佛法，遂使普天釋子復換僧儀，歸本笏於裴相公，納冠簪於傅大士，重圓應真頂相，再披屈眴田衣，俄頃之間，追還舊觀。皇恩崇重，倍萬丘山，艸木之微，云何圖報？輒傾肝膽，少出毫芒。大眾！先佛有頂一機，如擊石火，似閃電光；祖師有末後一句，吞栗棘蓬，跳金剛圈，可以敵圣驚群，可以轉凡成圣，騰今現古，蓋色騎聲。如今對眾拈來，不犯從前路布。還委悉麼？洪鈞妙力先天地，覆載恩歸大圣人。
上堂，僧問：選佛場開，上根圓證，不昧當機，如何指示？
師云：一超直入如來地。
進云：龐居士道：不昧本來人，請師高著眼。馬大師因什麼直下覷？
師云：頂門上有。
進云：居士道：一種沒弦琴，唯師彈得妙。馬大師直上覷，未審意旨如何？
師云：暗能抽骨。
進云：直上覷底是？直下覷底是？
師云：莫謗馬大師。
進云：爭奈龍袖拂開全體現，象王行處絕狐蹤！
師云：有龐居士證明。
師乃云：真妄窠窟，生死根株，論其汗漫則千差，掬其趣向則一致。起唯法起，滅唯法滅，起滅全真，了無二致。所以道：三界唯心，萬法唯識。離心之外，無別識境。楊岐又道：群靈一源，假名為佛，體竭形消而不變，金流樸散而常存。如此則亘古亘今，不生不滅，羅籠不住，呼喚不回，古圣不安排，至今無處所。且始終不變一句作麼生道？還委悉麼？不從千圣中傳得，透出威音更那邊。
楊安撫請上堂，僧問：白云生滿座，瑞氣擁禪堂，少室真消息，當機愿舉揚。
師云：一舉千差同一照。
進云：一音清迅生潮舌，萬類聊聞道眼開。
師云：風行艸偃。
進云：只如蘊定乾坤謀略，有蓋世英雄具殺人刀，秉活人劍，還有佛法道理也無？
師云：有。
進云：如何是佛法道理？
師云：直是天下無敵。
師乃云：十虛融攝，正眼洞明；八表昇平，圓機獨運。萬象不能藏覆，千圣無以擬倫，明明絕承當，歷歷無回互，見成是個大解脫門，有超宗越格底眼，具離見絕情底機，出沒於中，往復同用，直得拈起也，天回地轉，應須拱手歸降；放下也，艸偃風行，必合全身遠害。可以集眾福，可以滅諸殃，可以報君親，可以安邦國，全明一道神光，不落見聞知覺。正當恁麼時，收因結果一句作麼生道？萬里江河歸有道，凱歌齊唱賀郎回。
劉宣教請上堂，僧問：劍輪頂上飛大寶光，虎眼峰前豁開宗要。既是向上人，須明向上事。如何是向上事？
師云：坐卻舌頭。
進云：此猶是向下事。
師云：果然轉不得。
進云：直得蓋天蓋地底來，和尚向甚處出頭？
師云：且向千里外立。
進云：爭奈覿面相呈，毫發無間。
師云：已遭點額也。
師乃云：生平唯以此相知，促榻論心到極微，轉眼奄然今五載，人間空只想形儀。祖佛知見，生死根源，萬世不移易一絲毫，千圣莫能窮趣向，其生也，電光石火，舉必全真；其滅也，玉轉珠回，通身無影。所以道：群靈一源，假名為佛，體竭形消而不滅，金流樸散而常存。於一現一切而普該，於一切現一而無剎不徧。同古同今，契物契我，正體一如，非生非滅。所以道：生滅去來，本如來藏，妙真如性。夫如是則生未嘗生，滅未嘗滅，去未嘗去，來未嘗來，都盧是個如來藏體，真如正性。敢問提舉中奉即今在什麼處？還委悉麼？無生無住著，處處是全身。
上堂，僧問：單拈獨弄，只貴眼辦手親；正按傍提，須是作家手段。棒喝交馳則且置，頂門一句事如何？
師云：倒行此令。
進云：蔣山門下不為分外。
師云：分身兩處看。
進云：學人更向上行時如何？
師云：且只向下問。
進云：任大也須從地起，更高爭奈有天何。
師云：過。
師乃云：目擊塵塵剎剎，同居華藏海中；頂門密密堂堂，渾是無生法忍。拈一莖艸，現丈六身；吹一布毛，傳正法眼。離無離有，絕圣絕凡，八字打開，分明顯示了也。若委悉得去，遂舉拂子云：東方妙喜世界不離個，西方極樂世界亦不離個，上方兜率世界亦不離個，如是則一處通，千處百處一時通；一處圓，千處百處一時圓。且不離本有一句作麼生道？閻浮樹下親修處，九品蓮中妙果圓。
開圣節上堂云：頂天履地，共荷皇恩；含齒戴發，均承帝力。神霄降慶，真主示生，傾萬國丹心，祝一人圣壽。當陽有路，萬派朝宗，一句無私，輒輸肝膽。還委悉麼？大明齊北極，圣壽等南山。
散圣節上堂云：神霄真人降駕，長生帝君御極，神靈開旦，夷夏欽風，萬瑞咸臻，千靈擁佑。布羲軒無私之政，追盤媧太古之風，萬國赤子歌謠，八表昆蟲鼓舞，福流千界，慶集一人。林下禪人，如何圖報？共持清凈無為化，仰祝吾皇億萬春。
寶公生日上堂云：悲智種中圓證，四生海橫身，圓如明月珠，快似金剛劍，一向恁麼去，千人萬人，乃至無窮億人，羅籠他不住；及至恁麼來，千人萬人，乃至無窮億人，盡承他庥廕。賑濟四生，舒卷九有，或現十二面，或現百億身，鷹爪中露受生機，屈膝處示涅盤相，此猶是應機接物，隨方逐圓時節，若論本分提持，坐斷異同，不通凡圣，直得釋迦彌勒飲氣吞聲，文殊普賢亡鋒結舌。且利物應機一句作麼生道？杖頭涌出金剛劍，四生九有示津梁。
上堂云：壁立千仞處，攢華簇錦；平田淺艸，劍戟縱橫。欲提持向上那邊事，直下無啟口處。始欲卷而懷之，又乃文彩已彰。正當恁麼時如何？要識他家全意氣，三千里外絕誵訛。
上堂云：薩怛阿竭，二千年前費分疏；摩醯首羅，一眼頂門先漏逗。有轉變，識機宜，到這，如虎戴角，骨碌錐守窠臼，於個中似龜負圖，直須自悟自修，切忌依他作解。所以道：有一句子，堪與祖佛為師；有一句子，堪與人天為師；有一句子，自救不了。只如截斷眾流，不落三句，又且如何？還委悉麼？言下未開千圣眼，鋒前已泄法王機。
錢運使請上堂，僧問：北山天下呼禪窟，大冶洪爐烹祖佛，玲瓏八面有誰知？一句當機露風骨。忽遇其中人來時如何？
師云：倚著一邊去。
進云：恁麼則五鳳樓前聽玉漏，須彌頂上擊金鐘。
師云：足下云生。
進云：低低處平之有余，高高處觀之不足。
師云：胸襟流出一句作麼生道？
進云：覿面相逢，更無回互。
師云：朝議與你作證。
師乃云：祖佛頂上，單提本分宗乘；萬機不到處，宣布正法眼藏。明明絕回互，歷歷無邊表，一句坐斷千差，一言朝宗萬派。是佛非佛，向上向下，權實照用，卷舒擒縱，一時拈卻，直得凈躶躶，赤灑灑，人人常光現前，處處壁立萬仞。所以道：一切法不生，一切法不滅，若能如是解，諸佛常現前。不唯諸佛現前，乃至一切有情無情盡無邊香水海，過現未來，湛然凝寂，不變不異，交光相羅，如寶絲網。諸人還見麼？須知此一段事有如是奇特相，有如是解脫力。敢問大眾：且過往八孺人承個什麼功力？還委悉麼？國土動搖迎勢至，寶華彌滿送觀音。
三月望日，上堂云：華殘雨過，已度韶光；風暖云凝，將臨夏景。不逐四時凋變，隨例七八五分，更或削跡吞聲，未免牽藤引蔓。百艸頭上則且置，腳下泥深一句作麼生道？春日晴，黃鶯鳴。
結夏上堂云：筑著磕著，立卓縱橫，或纖或洪，徧界十身調御。不踐青艸，豈冒紅塵？且放下一句作麼生道？拗折拄杖子，高掛舊瓶盂。復云：塵塵剎剎自家風，不在瞻嘗聽嗅中。既爾結將布袋口，直須牢把主人公。
結夏請上堂，云：豁開戶牖，當軒者誰？無面目可見，徧界不藏；無形相可睹，全機獨用。以無面目而諸相歷然，以無形相而十身具足。解脫門廣啟，選佛場宏開，作不可思議功勳，成無量殊勝奇特，直得一為無量，無量為一，小中現大，大中現小，坐微塵轉大法輪，猶未是衲僧本分事。於中若得桶底子脫，五色線斷，目前無法，心外無機，則圓融一切，無有所為，成就諸法，全體顯現。且正當恁麼時，不落功勳一句作麼生道？三尺龍泉光照膽，萬人叢奪高標。
峽州東山馳法嗣書到，上堂云：靈山會上，千葉騰芳；少室峰前，一枝獨秀。生佛未具，已見蟠根；空劫那邊，轉彰文彩。渾侖擘不破，撲鼻更馨香，八面自玲瓏，通身轉綿密。箭鋒相拄，針芥相投則且置，獨脫一句作麼生道？倏爾風云會，廓然天地春。復云：坐見東山振古風，頂門眼正有全功，操持臨濟金剛劍，倜儻楊岐栗棘蓬。鐵壁銀山須作用，魔宮虎穴亦流通，攝將香水無邊剎，并入鉗鎚爐鞴中。
八月旦，上堂云：秋光清淺，明明不退轉；群木蕭疏，一一解脫道。不出陰界，可以徧歷浮幢王；不立纖塵，可以具足金剛智。何況園菜青，田中禾熟，豈非歲稔時和，心融境寂？且不離向背一句作麼生道？星河秋一鴈，砧杵夜千家。
住東京天寧寺，宣和六年四月十九日於當寺為國開堂，師拈疏云：現成公案，未言時文彩已彰；洞徹根源，才舉處重重漏泄。儻或尚留觀聽，卻請對眾敷揚。指法座云：柔和忍辱衣，諸法空為座。既披此衣，必據此座，況佛佛祖祖，藉此為梯為航。見麼？有條攀條，無條攀例。遂陞堂，拈香云：此一瓣香，恭為今上皇帝祝嚴圣壽萬歲！萬萬歲！伏愿圣明逾日月，睿筭等乾坤，空芥城而有余，拂劫石而彌固。
次云：此一瓣香，奉為中宮天眷、宰執諸王、少師相公、節使太尉、闔朝文武、在筵勳貴，伏愿高扶圣日，永佐堯明，壽筭等松椿，福祿齊江海。拈第三瓣香云：大眾！還見麼？昔日白云堆，當風一句全提；今朝萬壽堂前，次第五回拈出，奉為蘄州五祖山真惠禪院第十二代演禪師，爇向爐中，以酬法乳。
智海和尚白槌云：法筵龍象眾，當觀第一義。
云：明明無覆藏，一一絕滲漏。初無第一第二，豈復言觀？到這，艸偃風行，渠成水到。還有共相證明底麼？
僧問：時雍道泰樂升平，萬里山河舜日明，妙唱以資天子壽，爐煙為瑞國風清。未審和尚如何舉唱？
師云：萬壽堂前增瑞氣，一人有慶等乾坤。
僧云：師將萬古靈山事，祝贊當今有道君。
師云：傾盡此時心。
僧云：如是則金枝永茂天庭秀，玉葉長芳內苑春。
師云：誰人不仰此時風？
僧云：祝圣已蒙師指示，向上宗乘事若何？
師云：七十三、八十四。
僧云：德基永固金剛界，萬國來朝賀圣明。
師云：風前一句超調御。
僧云：須知此道真機妙，應用隨方得卷舒。
師云：更須抖擻眼中塵。
師乃云：問話且止。大眾！秘密妙嚴，深機莫能考究；凈圓超證，諸圣無以擬倫。靈山單傳正音，少室密付的旨，洞明如杲日，寬曠若虛空，把斷諸法無遺，蔭覆群靈有作，頂門上如如不動，腳跟下了了常知。今朝幸遇祝圣開堂，對眾分明剖露。遂拈拄杖，卓一下，云：大眾還知落處麼？諸佛心髓，祖師淵源，十成八字打開，徧界全彰勝相，纖洪長短，黑白方圓，一一絕羅籠，處處無回互，澄澄湛湛，密密堂堂，無深可深，無妙可妙。是故佛佛授手，唯授此心；祖祖相傳，唯傳此妙。上根種智，略請回光，可以千眼頓開，可以萬緣透脫。豈不見阿難問迦葉：世尊傳金襴外，更傳何物？迦葉召阿難，阿難應喏。迦葉云：倒卻門前剎竿著。三要印開，十方通透，直得王舍城、萬壽堂前瑞氣凝九重，祥光朝鳳闕，一一發輝正法眼藏，傳持涅盤妙心了也。且當陽不昧一句作麼生道？太平瑞氣無邊表，航海梯山仰圣朝。以此開堂，一毫善利，上祝今上皇帝圣壽，伏愿金輪永固，寶祚殊昌，四海樂文明，萬邦陶至化。
復舉：昔有僧問投子：如何是一大事因緣？投子云：尹司空與老僧開堂。
師云：投子古佛，叢林中推其得逸群之辯，得樸實頭道用。看其等閑拈掇，不妨世法佛法打成一片。雖然如是，惜其不甚寬廓。今日忽有人問天寧：如何是一大事因緣？即對他道：手握金輪清四海，圣躬彌億萬斯年。