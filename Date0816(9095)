二、次第下，明品之次第二：初、明諸品所歸，亦是今品之來意也。何者下，釋諸品次第。敘大體等者，向疏釋經，敘乎五章，今唯敘體者，蓋指極果所游所契，而高而廣，法性是佛地之所證，為今經之大體也。下洎諸品功德，皆不出大智大用。
言窮源等者，妙覺中理之源已窮，邊際之事亦極，故種智泯照，萬行休息，是唯一性，更無異途，故曰經之大體也。果地二智已圓，故冥深廣之體，起長短之用。懺、贊、空導豈越大用？諸品功德無違應體，故下云皆金光明之力也。
如是下，二、示今文贊意。明由上一十七品之利益，故有下六十二行之嘆辭也。善始令終者，序等三分既皆獲利，故三菩薩荷佛深恩而興贊嘆，故有也。令，亦善也。
二、釋文二：初、標科。二、釋義二：初、經家敘。疏文可見。經云從此至金寶蓋國者，欲張大其眾，滿中菩薩皆贊釋迦教主也。比見有人不曉斯旨，謂贊彼佛。經疏非闇，一何昧哉？或恐後學隨他所解，謬釋經文，今略引疏示之。原乎之來者，蓋三番菩薩并由上聞經得利，故贊佛及教，豈關他佛？況疏云一佛是能贊，若謂贊彼佛者能贊一佛，何指釋迦定起耶？經疏泠然，故不繁引。
二、正說偈二：初、分文別釋二：初、分文。即智者就題分偈，故合六十五行半文為三，即以如來定起三行經文合在樹神段中，故云二十八行半樹神說。分文可見，疏不委釋，故注云云。應云六十五行半文為二：初、六十二行半三番菩薩說。二、後三行如來定起說，故下章安總釋，乃云其文有四，即斯義也。具如下釋。
二、釋義三。然此三番菩薩贊辭，疏不分釋，達者必辭意俱明。恐新學者不曉，今粗科釋：初、諸菩薩贊三：初、寄言贊三：初、贊能說教主自行功德三：初、贊大小相海二：初、如來下一行，贊金色光一大相。經云如來之身者，標起也；金色微妙等三句者，贊第十四金色光微妙一大相也。二、身凈下二行半，贊身清潔等三小相。經云身凈者，即贊第十一身清潔一小相也；柔軟者，贊第十二身柔軟小相也；圓足無垢二句，贊第二十身滿足小相，亦是贊容儀滿足。
三、其音下二行，重贊梵音一大相也，亦是兼贊言音深遠小相海也。
梵聲者，譬佛音深遠故。師子吼聲者，譬佛音無畏也。大雷震聲者，譬佛音破迷也。云六種聲者，諸文皆云八音：一、極好；二、柔軟；三、和適；四、尊慧；五、不女；六、不誤；七、深遠；八、不竭。譯人增減，不須和會，亦可先舉妙。如梵聲者，即八音中深遠音也；師子吼、大雷震，即舉不女音也。以佛住首楞嚴定，常有世雄之德，久離雌耎之心，故所出音聲，能令一切聞者敬畏，天魔外道莫不歸伏也。上既已列二種聲，下但云六種聲者，即舉迦陵頻伽、孔雀等六種聲也。以迦陵頻伽翻極好聲也。
二、清凈下一行半，贊尊特。上以大小相間而贊。蓋顯身相大小咸遍，辭意雖含，尊特未彰，故今復贊身相光明俱無限齊。經云威德者，巍巍堂堂之相也。
二、智慧下二句，贊智斷功德。上句贊智德，下句贊斷德。
三、世尊下，總結尊特。大論云尊特身佛者，巍巍堂堂，譬如須彌映臨大海。所有大小相好亦巍巍堂堂。然如來自行具足三身功德，諸菩薩唯贊尊特者，上冥下應，已攝三身。斯乃贊智之巧，學者思之。
二、為諸下六行半，贊所說教法化他利益二：初、敘說教因由。在文可見。新經云欲利益諸眾生故，常行法施，乃至令得大果，證常樂故。
二、贊所說教法二：初、如來下二句，贊經宗、體。體指，如來所游，深廣無界，超諸因理，故稱第一深義。舉深該廣，即甚深無量也。宗指，極果所得，過諸菩薩，亦稱第一也。法報體一，深義可知。
二、贊經力用三：初、能令下二句，贊上滅惡。寂滅者，寂諸業行之惡，滅於果報之苦。二、能與下二句，贊上生善。上是如來敘昔龍尊贊佛，意生今日當機之善，故能與無量快樂。三、贊雙導二：初、能演下一行，贊能導空法妙。經云甘露者，即長生不死之藥也。文詮中道妙空，實相真諦，能過二死迷變，可生四德常身，故斯理空即名甘露。仍由染體本凈，空名妙法，從此而入，復名法門。二、能入下二行，贊滅惡生善深。懺得斯空，二死惡患之報即謝，三德涅盤之宅可入。言解脫者，有二意：若就解脫惑業之縛，即破惡也；若取無染自在之凈，即生善也。度三有等，破惡生善，可知。
三、結贊人法者。功德智慧，結上贊能說教主尊妙人也；慈悲精進，結上贊所說教法宏深也。法之宗用如是者，皆慈悲精進所致也。
二、絕言贊三：初、如是無量下一行，絕言贊，故不能稱計說喻。二、諸天世人下二行，絕心贊，故盡思度量，不能得知大海一滴少分也。三、我今略贊下一行，指廣結贊。可見。
三、若我功德下一行，贊已回向。回向有三義，現文有二，理含其三，在文可見。
二、信相說二：初、經家敘。二、正說偈二：初、世尊下一行，總贊相好功德。千數者，舉大數也。二、別贊大小相海五：初、別贊二種光相二：初、色凈下四行，贊色具光相。色凈遠照下，即第十四金色光相。光明熾盛下，即第十五身光相。然二種光相若據生身，皆有齊限，如云身光面各一丈，今云如日千光，乃至悉能遠照，無量佛土。故知信相昔為龍尊，贊佛尊特，發愿未來得值釋迦。今日贊佛，豈忘其本？是則大相小相皆寄尊特而贊也。二、能滅下一行，明光具與拔。昔為龍尊，贊佛身放大光，滅盡三界一切諸苦，令諸眾生悉受快樂。今日贊佛，還贊光明滅苦與樂，在文可見。
二、諸根下一行，總贊諸根相好。如大相中有身端直、皮膚薄細、舌大覆面、齒白齊密、眼如金精、睫如牛王。小相中有鼻高好孔不現、耳輪輻相埵成、身清潔柔軟等，諸根皆見者，無有厭足。
三、又比贊一小相二：初、發紺下一行，贊發相。孔雀項、蜂王等，皆比發有紺色，如八十好中有發色青珠好等。二、清凈下一行半，具功德。清凈慈悲，無量禪定，久皆莊嚴，故發好柔軟。
四、復明相好功德二：初、明相好，具功德二：初、相好下一行，明嚴身克果之用。可見。二、如來下二行，明攝生感贊之功。若相若好，隨大隨小，悉能調伏，令心柔軟，受諸快樂，故為諸佛所贊。二、其光下二行，明功德具光明。功德高廣，猶如須彌顯出大海。
五、齒白下二行半，又比贊齒、毫二大相。
三、樹神說二：初、經家敘。言道場菩提樹神者，即如來得道之場在此樹下。然樹本名畢鉢羅，佛坐其下，得菩提智果，立此為名。故今女天依此樹住，亦以為名也。西域記云：昔佛在世，高數百尺，屢經殘伐，猶高四五丈，莖干黃白，枝葉青翠，冬夏不凋，光鮮無變。每至如來涅盤之日，葉皆凋落，頃之復故。此在中印度摩竭陀國大城西南四百余里，修苦行處不遠有此樹也。
二、正說偈四：初、二句總贊。南無者，歸命之辭也。清凈者，佛性論有二種：一、性凈本無惑染故；二、相凈對治離障故。今總贊如來中邊智滿、法報應圓，故謂無上正覺也。
二、別贊二：初、廣贊能說教主三：初、甚深下一行半，就所覺顯明贊佛法身。甚深妙法者，法性高廣，諸法融妙，圓智圓覺，遍一切處，眾邪染障，本自離故。如來隨順斯理，覺了其性，一切魔外，涅盤非法，禪戒非道，猶如大樹盤根厚地，唯佛金剛大智，獨拔而出。成佛正覺者，所謂出纏大法身也。然準圓佛大智，覺了本性非法非道，應離三乘七方便，涅盤非法，戒定非道，方曰遠離一切。法者，即所生果法也。道者，即能生因道也。茍未離無明相分，皆曰其非也。
二、知有下二行半，就能覺智行，贊佛報身三：初、約法。知有下二句，贊報智也。知者，照也。有即俗，非有即真，本性清凈即中，以一切種智知照三諦，則冥深契廣，事理周極，名佛無上報智也。希有下二句，贊佛助行功德。重言希有者，嘆美之鄭重也。下皆例然。因中戒定萬行有排障敵惡之力，名功；助發大智，成佛大果，名德。法華云久修業所得，即無上報，故謂如來功德也。
二、希有下一行，約喻。即喻上報身智行也。大海，喻智也。須彌，喻行也。其智冥理，窮實相底，故方之大海。釋論謂智度大海，佛窮其底。因中萬行，積功累德，喻彼須彌。如華嚴、涅盤皆云析骨書經，如彼妙高。
三、希有下二句，總合。智行契理，三法一如，故曰無邊行也。
三、希有下一行半，就垂世形，益贊佛應身。優曇花者，具足云優曇鉢羅，此言瑞應，亦云靈瑞，輪王出世時感此華。泥洹經云：閻浮提內有尊樹王，名優曇鉢羅，有實無華。優曇鉢樹有金華者，世乃有佛。故云時一現耳。無量大悲者，垂應本也。以大悲故，不住涅盤。
二、釋迦下一行半，略贊所說教法。如來將欲口輪說法，必須意業鑒機，如日照物，無所不遍。為欲利益者，準金光明之力用，須明十種利益，方盡垂世說法之意也。
三、請佛出定二：初、贊今所入定，為請見由三：初、善哉下二行，就果佛贊所游定。諸根寂滅者，以了眼等性常具無減修，諸惑死生悉已寂滅，故常居寂定。而復游入者，將軫法輪，表不妄說。又三世佛說，必須入定，故首楞嚴經云：雖知諸法常是定相，而示眾生諸禪差別。言善寂大城者，正贊所入定也，即向經初法性三昧。若入此定，即能善了諸法寂滅，無非法性。故防生死之非，御涅盤之敵，即中道善寂而名大城也，亦名無垢清凈三昧等。既是佛之境界，故受無垢清凈之名，為諸佛行處也。
二、明三昧能空行相。此經雖則結歸方等，說在般若時後，懺贊善惡，皆推空導，故謂無量余經已廣說空。故此經中亦譚其空，為入理門也。佛游三昧，亦從空入；聲聞之人雖從空入，猶為身果所纏。如來空智，明見聲聞身果性相皆空，諸佛境界亦空。
如是一切，無量諸法者，指上自他依果國土凈穢，推性推相，不見差品。一切眾生依正境界，推求性相，皆同真凈，無復其異。然推乎性相者，即空觀遣情顯理之要門也。一家明觀，諸處共論，其如講學之人，亦多昧之。今家承用，則依中論、智論，準理準義，開拓觀門。故於權教、實教、事觀、理觀，悉已明之，學者須知。
且如性相二空，本是一空觀法，備遣情計，故有兩番行相。是知若善修一空觀者，必遣二種執性。如法華止云：知法常無性。荊谿謂：應無性性，無相性。諸文為辨性相，寄前後說，故以二諦分之，乃云：四句推性不見性，是世諦破性；四句推名不見名，是真諦破相。相破即相空也。荊谿釋云：若有性執，世而非諦，破性執已，世乃名諦，是以名為世諦破性。性執破已，但有名字，名之為假，假即是相，為空相故，觀理證真，是名真諦破相。空非前後，二諦同時。故知性執破已，雖名世諦，初軫其觀，即須觀真。四句推性，雖不執性，其如惑存，轉計其名。既不見理，但名世諦，仍觀法性真理，破名字相。相執破已，方證其真，故名真諦破相。或初觀真諦，四句推性，便了陰、界、色、心、名字無四句相，即名真諦破性破相。豈待轉觀破相，方用真諦耶？
若爾，推性何故云不自、他、共等，推相自謂不內、外、中間等？句法既別，顯理用觀自異，何謂秖一四句空觀破二種執耶？
答：向謂寄前後說，對所破執相，故推性則謂不自、他等，推相乃言不內、外等。考乎觀門，豈有異途？故荊谿云內秖是因，外秖是緣等。況止觀明性空觀畢，乃引中論諸法不自生等四句為證；洎明相空觀畢，亦引斯論諸法不自生等四句。以斯照之，應無別觀。又止觀但名一總空觀者，即二空觀也。
問：法華疏約真俗假實明生法二空。荊谿釋云真諦即法空，俗諦即生空，俗假真實，乃引玄文世諦破性，真諦破假；假破即相空，性破即性空為證。若以性相二空秪一空觀，何引人法二空對顯二諦耶？以人空時亦未法空故，性相二空。若例人法空者，應二空須異，何謂性空未顯於理，相空無別觀耶？
答：小乘得人空時，容有未得法空，如云見惑若破，得須陀洹果，名得生空，此則少顯真理；進破思惑，方得法空，其理究顯。大乘人法境融，觀道不異。如大品云：色性如我性，我性如色性。四陰如我，用觀亦然，縱有惑分麤細，執破前後，用觀必無異時。而法華疏約人法空名二諦者，為對所破，寄分真俗，故引世諦破性名性空，真諦破相名相空為證。其如用觀委明行相，須於我人生境破性破相，方得生空；復於陰、界、入法寄俗寄真，推此二空，窮斯真理，名為法空，方是用觀行相委悉。故止觀云：於性相中求我人知見不可得，是生空；於性相中求陰、界、入不可得，是法空。而疏以俗諦對生空者，蓋此生空體是法執，故以俗諦顯此空相，故云俗假，假即虛妄也。法執若破，妄染究盡，方名真諦，故云真實，實即究竟也。荊谿體斯疏意，復以玄文寄世諦，顯性空等義而為證也，故云真俗不二，二空俱時。
問：既云二諦不二，二空俱時，顯是一理一空，又何分二諦及明二空耶？
答：其實所顯理是一，能觀觀亦一，為對所破執故，而分二空；顯空淺深故，而寄二諦。是故性相空中，性空約理。理既未顯，但名世諦；明空，空猶未盡，但名性空，仍於世法。又觀真諦，破此執名之相。相若破已，理顯方名真諦，觀成方名相空。故寄二諦，顯二空相。故知若曉性相二空，對所破而分真俗者，則寄二諦。明人、法二空，準理亦然。是則人空，空未實故，乃寄俗顯，故云俗諦即生空也。法空，空既已凈，而寄真顯，故云真諦即法空也。矧又雖用生法互融之觀，而照真俗不二之境，其如眾生無始多於生境計我起執。不二之觀亦於生境先當其用，故破人執時，且名生空。既法執在，復觀其法，本無其執，離四句相，方名法空。故大師謂：始覺人空，終覺法空。
然此二諦顯二空相，通、圓之教，行相亦同。但通用其觀，止照真理，故寄俗寄真，顯性顯相，明斯二空，唯在真理。而圓實之教，體生體法，推性推相，唯是中道法性。法性無生無性，名世諦破生破性；此生此性即法，法體本空，名真諦破法破相。雖寄二諦，悉用中道而顯二空。通無此觀，學者思之。然委明二空，推所執能，人執隨法執亡者，具如前疏記文。
三、狂愚下二句，指凡愚不了請現。上贊佛所游三昧空智，遍了諸有差異悉皆泯亡，唯真智獨存，更無染異。樹神分曉，悲愍凡迷狂亂愚癡，不了性相俱空，故請佛出定。
二、騰昔常愿見正請出定四：初、我常下五行，正敘昔愿行請現。我常念佛者，念即觀照之異名也。心游法界，常照三身，敘昔觀力未充，欲求深證，故助之以誓愿，跪之以合掌，加乎戀慕，哀泣雨淚，修行大悲等，并助常念之觀也。言最上大悲者，即無緣悲也。正助合修，故曰最上。
問：樹神在會，明見如來入定說經，何故今方頻言欲見於佛耶？
答：今有二意：一者、如來入定，本為說經。說經既畢，要須出定。欲出其定，須得其請。故佛出定，能印三番所說皆實。既一期事畢，乃樹神致請殷勤，故敘昔常愿見，復加愿行，欲使未來亦得見佛，故云：愿使我身，常得見佛。二者、樹神久已分見如來真身，欲增念佛之觀，更求上證，故寄請佛出定。頻陳欲見，茍得如來酬請現身，即己心中真佛顯發更明，故下結云：唯愿慈悲，為我現身！
二、約定具慈悲請現三：初、世尊下二行，明慈悲能護迷暗。樹神自昧如來上位真身，故請佛加愿，使我身常得見佛；復愍於他迷瞽所及，不見佛之真體，故敘世尊常護一切。是故渴仰欲見者，即引己及他請佛現身。
二、聲聞下一行半，約圣凡未發性明。即樹神擊請今佛出定也。佛雖在定，明了性凈，猶如琉璃，表通徹，照機起應，皆不動於寂定。如來雖久已明了，其如眾生未發上定，故樹神頻請出現。發悟斯機，乃舉六喻，顯乎聲聞色體非性明體，所證真理，闃寂無知，如空之虛無，亦燈之煙焰，術之所幻，聲之谷響，神通之化，水中之月，皆非實性，不能即寂即現也。眾生之性，虛妄現在，如夢所見，都無實相。
三、就佛行處明見請現。正明佛所入定，具慈愍照，故請如來出定，令我及眾得安樂故。
三、一切下一行半，愍凡圣不知請現。樹神以凡夫小圣，共迷佛所游境界，故請佛現身，即令明見唯心佛現。經五通神仙者，別舉人趣中有術成仙者，發得五通，雖有他心、宿命，而不知佛所游定照理起應，不離眾生心體。無漏二乘雖有三明六通，亦昧佛境唯心，故曰亦不能知也。
四、我今下一行，指已信不疑請現。樹神述己於佛行處明了無滯，雖知本無隱現，上舉他眾共迷佛境，實有動靜，故敦請出定，云：惟愿慈悲，為我現身！
問：今佛入定，說法對告，起禮舍利。既有往來，時會共見，樹神焉知如來在定未出，而致請殷勤耶？
答：樹神大權，久與佛同事，昔為流水救魚，樹神現半身示數。長者既已成佛，樹神豈猶滯凡？故今一動一靜，皆扶佛化，何不知之有？矧凡出定、入定皆有其儀。佛雖起坐往來，其如未示出定之相。樹神敦請至勤，方現出相。其相者，必須先示微微動搖其身，次乃黈氣嚬呻，徐緩而起，方知如來示出定相。故法華謂安詳而起，此經云出微妙音，故知定起皆有其相也。
問：新經自云：爾時，薄伽梵於日晡時從三昧起，觀察大眾，而說頌曰：金光明妙法，最勝諸經王。今之讖本何故至三番贊畢，方云從三昧起耶？茍譯者所見不同，其如集經者梵本編文安次如何耶？
答：梵本不同，豈須和會？其如學者無由曉經，今略試評之。在理或當冀無私隱，且夫此經古師謂是偏方之教，即一時赴機之說也。故天臺結歸方等部攝，斯由機分大小，應赴權實。赴權小者，令見佛從定起說法；應實大者，則知佛在定而告。亦如華嚴中，令見女子身中入正受，男子身中起出說等。當時應物既殊，故集經者或言定起方說，或云說畢定起。然佛滅度後，集經者又匪一途，亦有窟內、窟外所集，亦云梵語有賒有切等，致譯經者所睹梵本不同。如讖師曾游五天，必睹梵文正本，見云佛在定而說，必須信受敬譯。凈師本弘小典，晚接梵文，或見云佛從定起方說，正符所宗，故編譯無改。至列聲聞、菩薩等眾，皆云於日晡時從定而起，到佛會所。古師嘗推譯者未為雅當，信亦有之。然圣師所為必非徒然，凡流膚學莫盡考乎厥由也。求過得過，附贅之尤亦已甚矣。學者體而思之。
問：大師既依讖本釋經，何故云入游法性，出敘經王耶？
答：如來常在法性上定，應機順物，示入定相。雖心游寂理，口出其言，故謂出敘經王。蓋寂不阻照，說無妨定，非謂身出其定也。
四、酬請起定二：初、爾時下一行，明經家敘起定。爾時者，即當樹神請畢之時，佛示出定之相，乃云以微妙音而贊嘆言，即微細妙好之音，而悅豫四眾也。二、善哉下二行，明佛定起能贊。佛贊樹神，意合前二，以諸菩薩及妙幢能贊佛所說教，皆是快言。如來已來，明大體、大宗、大用，是金光明妙三法也，故云快說是言。若眾生聞此三法，即能發解證悟，明了常住，故云入甘露無生法門耳。
二、章安總釋二：初、約義釋二：初、約佛贊義二：初、約定果贊因二：初、正明贊因義二：初、示義。私謂下，總釋也。其文有四者，前大師分科止為三段，以如來定起三行之文合為樹神段中，故注云云。今章安開釋，方為盡理，文現可見。二、引證。二、示印成贊教。三番菩薩皆先贊佛，次贊說教，即贊如來從已來，是說一經大體、大智、大用菩薩修因也。何者？明游法性，佛指所游，是諸經王等，三番謂佛是說一經之大體也；明佛常果，三番謂。乃至身行八萬塵沙法門，行者隨受名字，達名無名，名身相空。推檢性相雖空，而色心諸法宛然，故空不定空，假不定假，非空非假，皆真實妙性，名顯中道也。觀身既然，口、意例解。
二、明事得理成三：初、明無觀俱失。身等為境，能發其觀，觀成境現，事理雙明，豬揩金山，方之可解。二、以衣物為例。三衣者，僧伽梨、郁多羅僧、安陀會也。六物者，兼尼師壇、鉢多羅、漉水囊也。是知六外無三，亦如四禪八定，定外無禪，蓋衣名則局，物名稍通。衣者，遮覆之義也。鉢多羅等，且非遮覆，故通名物也。亦如無色四處，受、想慮亡，則無支林喜樂之名，故通受定名也。色界四處雖通靜慮，受、想尚行，則別受禪名。故知解之，則事三理六俱明；昧之，則三六四八俱暗。三、得理俱成。境由觀顯，理觀若成，身、口、意三名妙色心，故亦名六觀，亦名事理成也。無六亦無三者，牒上例中若不解之文也。可見。
維昔先稟法智大師，嘗講次撰記解釋經疏，方終一十七品，會乃歸寂。其最後一品，經旨幽邈，疏科尚簡，而鉤索深隱，固亦難矣。予雖不敏，忝久親講授，遂纂集舊聞，系諸卷末，亦冀覽者，豈貽續貂之譏云。