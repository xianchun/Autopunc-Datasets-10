趙州和尚因僧問：狗子還有佛性也無？
州云：無。
無門曰：參禪須透祖師關，妙悟要窮心路絕。祖關不透，心路不絕，盡是依草附木精靈。且道如何是祖師關？只者一個無字，乃宗門一關也，遂目之曰禪宗無門關。透得過者，非但親見趙州，便可與歷代祖師把手共行，眉毛廝結，同一眼見，同一耳聞，豈不慶快？莫有要透關底麼？將三百六十骨節、八萬四千毫竅，通身起個疑團，參個無字，晝夜提撕，莫作虛無會，莫作有無會。如吞了個熱鐵丸相似，吐又吐不出，蕩盡從前惡知惡覺，久久純熟，自然內外打成一片；如啞子得夢，只許自知，驀然打發，驚天動地；如奪得關將軍大刀入手，逢佛殺佛，逢祖殺祖，於生死岸頭得大自在，向六道四生中游戲三昧。且作麼生提撕？盡平生氣力，舉個無字，若不間斷，好似法燭一點便著。
頌曰：
狗子佛性，全提正令。
才涉有無，喪身失命。
百丈和尚凡參次，有一老人常隨眾聽法，眾人退，老人亦退。忽一日不退，師遂問：面前立者復是何人？
老人云：諾。某甲非人也。於過去迦葉佛時曾住此山，因學人問：大修行底人還落因果也無？某甲對云：不落因果。五百生墮野狐身。今請和尚代一轉語，貴脫野狐。遂問：大修行底人還落因果也無？
師云：不昧因果。
老人於言下大悟，作禮云：某甲已脫野狐身，住在山後，敢告和尚，乞依亡僧事例。
師令維那白槌告眾：食後送亡僧。
大眾言議：一眾皆安，涅盤堂又無人病，何故如是？食後，只見師領眾至山後巖下，以杖挑出一死野狐，乃依火葬。
師至晚上堂，舉前因緣，黃蘗便問：古人錯祗對一轉語，墮五百生野狐身，轉轉不錯，合作個甚麼？
師云：近前來，與伊道。黃蘗遂近前與師一掌。
師拍手笑云：將謂胡須赤，更有赤須胡。
無門曰：不落因果，為甚墮野狐？不昧因果，為甚脫野狐？若向者著得一只眼，便知得前百丈贏得風流五百生。
頌曰：
不落不昧，兩采一賽；
不昧不落，千錯萬錯。
俱胝和尚，凡有詰問，唯舉一指。後有童子因外人問：和尚說何法要？童子亦豎指頭。胝聞，遂以刃斷其指，童子負痛號哭而去。胝復召之，童子回首，胝卻豎起指，童子忽然領悟。
胝將順世，謂眾曰：吾得天龍一指頭禪，一生受用不盡。言訖示滅。
無門曰：俱胝并童子悟處，不在指頭上。若向者見得，天龍同俱胝并童子，
與自己一串穿卻。
頌曰：
俱胝鈍置老天龍，利刃單提勘小童。
巨靈擡手無多子，分破華山千萬重。
或庵曰：西天胡子因甚無須？
無門曰：參須實參，悟須實悟。者個胡子，直須親見一回始得。說親見，早成兩個。
頌曰：
癡人面前，不可說夢。
胡子無須，惺惺添懵。
香嚴和尚云：如人上樹，口銜樹枝，手不攀枝，腳不踏樹，樹下有人問西來意，不對，即違他所問；若對，又喪身失命。正恁麼時作麼生對？
無門曰：縱有懸河之辨，總用不著；說得一大藏教，亦用不著。若向者對得著，活卻從前死路頭，死卻從前活路頭；其或未然，直待當來問彌勒。
頌曰：
香嚴真杜撰，惡毒無盡限，
啞卻衲僧口，通身迸鬼眼。
世尊昔在靈山會上拈花示眾，是時眾皆默然，惟迦葉尊者破顏微笑。世尊云：吾有正法眼藏，涅盤妙心，實相無相，微妙法門，不立文字，教外別傳，付囑摩訶迦葉。
無門曰：黃面瞿曇傍若無人，壓良為賤，懸羊頭賣狗肉，將謂多少奇特。只如當時大眾都笑，正法眼藏作麼生傳？設使迦葉不笑，正法眼藏又作麼生傳？若道正法眼藏有傳授，黃面老子誑謼閭閻；若道無傳授，為甚麼獨許迦葉？
頌曰：
拈起花來，尾巴已露，
迦葉破顏，人天罔措。
趙州因僧問：某甲乍入叢林，乞師指示。
州云：吃粥了也未？
僧云：吃粥了也。
州云：洗鉢盂去。其僧有省。
無門曰：趙州開口見膽，露出心肝；者僧聽事不真，喚鐘作甕。
頌曰：
只為分明極，翻令所得遲。
早知燈是火，飯熟已多時。
月庵和尚問僧：奚仲造車一百輻，拈卻兩頭去卻軸，明甚麼邊事？
無門曰：若也直下明得，眼似流星，機如掣電。
頌曰：
機輪轉處，達者猶迷。
四維上下，南北東西。
興陽讓和尚因僧問：大通智勝佛，十劫坐道場，佛法不現前，不得成佛道時如何？
讓曰：其問甚諦當。
僧云：既是坐道場，為甚麼不得成佛道？
讓曰：為伊不成佛。
無門曰：只許老胡知，不許老胡會。凡夫若知，即是圣人；圣人若會，即是凡夫。
頌曰：
了身何似了心休，了得心兮身不愁。
若也身心俱了了，神仙何必更封侯？
曹山和尚因僧問云：清稅孤貧，乞師賑濟。
山云：稅闍梨！稅應諾。
山曰：青原白家酒三盞，吃了猶道未沾唇。
無門曰：清稅輸機，是何心行？曹山具眼，深辨來機。然雖如是，且道那是稅闍梨吃酒處？
頌曰：
貧似范丹，氣如項羽，
活計雖無，敢與鬪富。
趙州到一庵主處，問：有麼？有麼？主豎起拳頭。
州云：水淺不是泊舡處。便行。
又到一庵主處，云：有麼？有麼？主亦豎起拳頭。
州云：能縱能奪，能殺能活。便作禮。
無門曰：一般豎起拳頭，為甚麼肯一個不肯一個？且道誵訛在甚處？若向者下得一轉語，便見趙州舌頭無骨，扶起放倒，得大自在。雖然如是，爭奈趙州卻被二庵主勘破。若道二庵主有優劣，未具參學眼；若道無優劣，亦未具參學眼。
頌曰：
眼流星，機掣電，
殺人刀，活人釼。
瑞巖彥和尚每日自喚主人公，復自應諾，乃云：惺惺著！喏！他時異日莫受人瞞。喏！喏！
無門曰：瑞巖老子自買自賣，弄出許多神頭鬼面。何故旚？一個喚底，一個應底，一個惺惺底，一個不受人瞞底。認著依前還不是，若也傚他，總是野狐見解。
頌曰：
學道之人不識真，只為從前認識神。
無量劫來生死本，癡人喚作本來人。
德山一日托鉢下堂，見雪峰，問：者老漢！鐘未鳴，鼓未響，托鉢向甚處去？山便回方丈。
峰舉似巖頭，頭云：大小德山未會末後句。
山聞，令侍者喚巖頭來，問曰：汝不肯老僧那？巖頭密啟其意，山乃休去。
明日陞座，果與尋常不同。巖頭至僧堂前，拊掌大笑云：且喜得老漢會末後句，他後天下人不奈伊何。
無門曰：若是末後句，巖頭德山俱未夢見在，撿點將來，好似一棚傀儡。
頌曰：
識得最初句，便會末後句。
末後與最初，不是者一句。
南泉和尚因東西兩堂爭貓兒，泉乃提起云：大眾！道得即救，道不得即斬卻也。眾無對，泉遂斬之。
晚，趙州外歸，泉舉似州，州乃脫履安頭上而出，泉云：子若在，即救得貓兒。
無門曰：且道趙州頂草鞋意作麼生？若向者下得一轉語，便見南泉令不虛行；其或未然，險。
頌曰：
趙州若在，倒行此令，
奪卻刀子，南泉乞命。
云門因洞山參次，門問曰：近離甚處？
山云：查渡。
門曰：夏在甚處？
山云：湖南報慈。
門曰：幾時離彼？
山云：八月二十五。
門曰：放汝三頓棒。
山至明日卻上問訊：昨日蒙和尚放三頓棒，不知過在甚麼處？
門曰：飯袋子！江西、湖南便恁麼去。山於此大悟。
無門曰：云門當時便與本分草料，使洞山別有生機一路，家門不致寂寥。一夜在是非海著到，直待天明再來，又與他注破，洞山直下悟去，未是性燥。且問諸人：洞山三頓棒合吃不合吃？若道合吃，草木叢林皆合吃棒；若道不合吃，云門又成誑語。向者明得，方與洞山出一口氣。
頌曰：
獅子教兒迷子訣，擬前跳躑早翻身。
無門曰：若能下得此三轉語，便可以隨處作主，遇緣即宗；其或未然，麤湌易飽，細嚼難饑。
頌曰：
一念普觀無量劫，無量劫事即如今。
如今覷破個一念，覷破如今覷底人。
乾峰和尚因僧問：十方薄伽梵，一路涅盤門，未審路頭在甚麼處？
峰拈起拄杖劃一劃，云：在者。
後僧請益云門，門拈起扇子云：扇子聝跳上三十三天，筑著帝釋鼻孔，東海鯉魚打一棒，雨似盆傾。
無門曰：一人向深深海底行，簸土揚塵；一人於高高山頂立，白浪滔天。把定放行，各出一只手扶豎宗乘，大似兩個馳子相撞著，世上應無直底人。正眼觀來，二大老總未識路頭在。
頌曰：
未舉步時先已到，未動舌時先說了。
直饒著著在機先，更須知有向上竅。
從上佛祖垂示機緣，據欵結案，初無剩語。揭翻腦蓋，露出眼睛，肯要諸人直下承當，不從佗覓。若是通方上士，才聞舉著，便知落處，了無門戶可入，亦無階級可升。掉臂度關，不問關吏。豈不見玄沙道：無門解脫之門，無意道人之意。又白云道：明明知道，只是者個，為甚麼透不過？恁麼說話，也是赤土搽牛嬭。若透得無門關，早是鈍置無門；若透不得無門關，亦乃辜負自己。所謂涅盤心易曉，差別智難明。明得差別智，家國自安寧。
循規守矩，無繩自縛；縱橫無礙，外道魔軍。存心澄寂，默照邪禪；恣意忘緣，墮落深坑。惺惺不昧，帶鎖擔枷；思善思惡，地獄天堂；佛見法見，二銕圍山。念起即覺，弄精魂漢；兀然習定，鬼家活計。進則迷理，退則乖宗，不進不退，有氣死人。且道如何履踐？努力今生須了卻，莫教永劫受余殃。
我手何似佛手？摸得枕頭背後，不覺大笑呵呵，元來通身是手。
我腳何似驢腳？未舉步時踏著，一任四海橫行，倒跨楊岐三腳。
人人有個生緣，各各透徹機先，那吒折骨還父，五祖豈藉爺緣？
佛手驢腳生緣，非佛非道非禪，莫怪無門關險，結盡衲子深冤。
瑞巖近日有無門，掇向繩床判古今。凡圣路頭俱截斷，幾多蟠蟄起雷音。
請無門首座立僧，山偈奉謝。紹定庚寅季春，無量宗壽書。
達磨西來，不執文字，直指人心，見性成佛。說個直指，已是迂曲，更言成佛，郎當不少。既是無門，因甚有關？老婆心切，惡聲流布。無庵欲贅一語，又成四十九則，其間些子誵訛，剔起眉毛薦取。淳佑乙巳夏重刊。
漢東郡開國公食邑二千一百戶食實封陸佰戶孟珙跋無門老禪作四十八則語，判斷古德公案，大似賣油餅人，令買家開口接了，更吞吐不得。然雖如是，安晚欲就渠熱爐熬上再打一枚，足成大衍之數，卻仍前送似。未知老師從何處下牙？如一口吃得，放光動地；若猶未也，連見在四十八個都成熱沙去。速道！速道！
經云：止止不須說，我法妙難思。安晚曰：法從何來？妙從何有？說時又作麼生？豈但豐干饒舌，元是釋迦多口。這老子造作妖怪，令千百代兒孫被葛藤纏倒，未得頭出。似這般奇特話靶，匙挑不上，甑蒸不熟，有多少錯認底？傍人問云：畢竟作如何結斷？安晚合十指爪曰：止止不須說，我法妙難思。卻急去難思兩字上打個小圓相子指示眾人：大藏五千卷，維摩不二門，總在許。
頌曰：
語火是燈，掉頭弗譍。
惟賊識賊，一問即承。
