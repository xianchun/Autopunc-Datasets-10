寂，无碍为道。故名悟心。
言定心者，由常看守心故，于五欲境界，不乱不惑。由看心故，中不令乱。故维摩经云：念定总持，辩才不断。故云亦名定心。
言息心者，由常看守心故，息妄缘，归真心寂定，故云亦名息心。
言征心者，由常看守心故，即见心中心、心数法，攀缘妄想，却征缘心，虚妄不可得故。故云亦名征心。
言达心者，由常看守心故，渐契自心，本性清净，不为一切烦恼诸垢之所染污，犹如虚空。故云亦名达心。
言了心者，由看心故，了自己心，无障无碍，灵通迅速，而体常住不动，毕究寂灭，即涅槃相。故云亦名了心。
言知心，由看心故，知心去来，知心生时，知心灭时；知过去心已灭不可得，未来心未至不可得，现在心不住不可得。由常看守心故，知心去、来、生、灭悉常善。故云知心。
言止心门者，由常看守心故，不令妄念辄生，止念不生。故云亦名止心。
言察心者，由看守心故，察烦恼贼，六根中六个头首大贼。六根者，眼爱美色，耳贪好声，鼻贪好香，舌贪美味，身贪滑细，意贪六尘。六尘者，色、声、香、味、触、法也。若贪着生爱，即为所烧。是故智者察六尘贼，不令得入。譬如关令守门，端坐专察，门中有人来去，悉须察虑，不得一人辄盗来去。察心亦尔。所云察者，即是觉察之义，觉察心口善恶等念，悉无遗漏。若有善念，即随生灭；若有恶念，急手觉察，挫制断除。常自觉察身心过失，故云察心。
言觉心者，由看守心故，即觉自体性真如，无色无形，非常非断，非外非内，亦非中间，离诸色相，不出不没，非方非圆、大小、长短，离有离无，毕竟空寂。此是自家真如心、本性清净心，不可以言说分别显示。维摩经云：如自观身实相。与法相应。自体无为，即合僧义，即是僧宝。动成物执，即为法义，即是法宝。常觉，即为佛义，即是佛宝。照见心中三宝，复觉佛在身心，若内觅，不久见佛；若著相外求，累劫施功，去道转远。维摩经云：若自观者，名为正观。正观者，谓自观身心，得禅定解脱道，故名正观。若他观者，名为邪观。邪观者，谓身心之外，妄取境界，或见诸佛、菩萨、青、黄、赤、白、光明等事，并是想心妄见，与道相违，故名邪观。言觉心者，是觉悟之心，即是真佛，即是菩提。无量寿观经云：是心是佛，是心作佛。念佛三昧经云：念佛祇是念心，求心即是求佛。所以者何？心识无形，佛无相貌。维摩经云：烦恼即是菩提。谓觉烦恼性空，无所有处，名为菩提。故名觉心。
言亦名照心者，慧日明朗，照自心源。不以日月所照为照明。观世音经云：慧日破诸闇。故名照心。
言制心者，心为身之主，成败之事，皆由自心，造恶并是心作，善则天堂所摄，恶则地狱所收，不离生死。大士发心，善恶俱断，降伏自心，入无生正观。遗教经云：制之一处，无事不辨。故云亦名制心。
言亦名禅定解脱心者，观心自在，不被生死系缚，解脱无碍。故法华经曰：禅定解脱等，不可思议法。乃是智者所知，非是凡情所测。
此大圣无相禅观门，并是往古大德禅师所作，一依经论修学，非是今时谬说。
问曰：禅有大小以不？
答曰：禅观门有数种。一、大乘观门，二、小乘观门。小乘声闻观法，即数息安般。安般即有次第：第一禅、第二禅、第三禅、第四禅，即有所求，即有所见，即有所得。得生人天，得生非想非非想天，受快乐，报尽还堕三途。即声闻观法。若依大乘观法，无求无欲，无言无说，寂然无相；不生不灭，不来不去，无漏无为，湛然常住。若依菩萨五门观法，行时定、住时定、坐时定、卧时定、偃息时定、着衣时定、吃食时定、语笑时定，一切时中，无有间念。若依小乘观法，身心俱动，即有出定，即有入定。若依菩萨观法，无有出入，湛然一相，无有变异，身虽动作，心常不动。维摩经云：心常安住，无碍解脱。人身喻如何物？喻如车轮。人有十八识，车有十八辐。轮行千里转，车轴恒如故，钩心常不动。若无钩心，车即破坏，不能运载。头陀经云：五阴以为车，无相以为牛，调御以为心，运载诸群生，趣向般若洲。人亦如是，亦如十八识。车轮者，人身也。车有十八辐，人有十八识。车钩心者，佛法也。车轴，人心也。内有六根，外有六尘，中间有六识。六根者，眼、耳、鼻、舌、身、意，名为六根。六尘者，色、声、香、味、触、法，名为六尘。六识者，眼识、耳识、鼻识、舌识、身识、意识，名为六识。六根、六识、六尘各六，共为十八，亦名十八界。虽行住坐卧，举动，施为，心王常不动。心王若动，即流浪生死，不能运载法之财宝。维摩经云：不着世间如莲花。常善入于空寂行，达诸法相无挂碍，稽首如空无所依。莲花虽在淤泥中生，不被泥之所污染。行人虽在五欲烦恼泥中坐，不被烦恼所染。
偈赞云：如莲花，不着水，心清净，超于彼。彼者，彼岸。浮囊者，心。守城者，不令贼入。贼者，六根是也。守护心，不令贼入。
录文完。