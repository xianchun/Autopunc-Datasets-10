六、聞法獲益二：初、略敘科名時會欽聞壽量秘說，而造道證性，淺深不同，佛為隨根稱揚之，故曰。文五。
二、依科隨釋五：初、經家標敘爾時，大會聞佛說壽命劫數至得大饒益。
得大饒益，如下所說。
二、如來分別三：初、入道功德於時，世尊告彌勒菩薩至得無生法忍。
因聞壽量了無生滅，以無生法忍可成行，而無了無忍，名為法忍，忍者行之成名。
復有千倍菩薩摩訶薩，得聞持陀羅尼門。
一聞千悟，得大總持，諸余總持自此而出，故謂之門。如圓覺陀羅尼門流出一切。
復有一世界微塵數菩薩摩訶薩得樂說無礙辨才。
造道自得左右逢原，故能樂說無礙，即四無礙辨之總也。四辨：一、法；二、義；三、詞；四、樂說。
復有一世界至得百千萬億無量旋陀羅尼。
於一切法反本還源，方便利生，逆順自在，名百千萬億無量旋陀羅尼。
復有三千大千世界至能轉不退法輪。
入正位說正法，迥超二乘，無復退轉。
復有二千中國土至能轉清凈法輪。
即言辭相寂一乘妙法也。從聞持陀羅尼至此，皆地上菩薩之德。十地論云：得陀羅尼菩薩在五地。
復有小千國土微塵數菩薩至三藐三菩提。
此約隨根得果遠近也。八生等者，以超入圣位，如初生佛家之生，非出沒生死之生也。初言八生，謂超入四地，取妙覺之位有八，故曰余各八生在，當得成佛道。
次言四生，謂超入八地，取妙覺之位有四。三生、二生，謂九地、十地。一生，即超入等覺，取妙覺一間耳，故曰余有一生在，當成一切智也。如來壽量即本覺不壞之實相，悟是實相，則無不了達，故會眾聞說，隨根各證。
復有八世界微塵數眾生至三菩提心。
聞實報理，發正因心也。先舉入道得果之菩薩，後舉隨喜發心之眾生，乃事之序。而舊以此文合在初列，又廣配十信、十住等位，文理互違，今不必配。
問：壽量之法一也，古今之性同也。昔者眾生一聞，遂得法忍，菩薩深達，遂成佛道，而數比沙塵。今幾何也？
曰：今之聞者，以大千計之，真若沙塵，果亦深達，則得忍成佛，不讓在昔，唯其不能深信深達耳。
佛說是諸菩薩摩訶薩至歌無量頌，贊嘆諸佛。
諸瑞皆從空雨，遍於九方，乃助顯壽量法利，如空無邊不可得而思議也。故彌勒贊曰：世尊說壽量不可思議法，多有所饒益，如虛空無邊。言九方者，除下方非法會所。菩薩執幡上至梵天，言其滿空供養贊嘆也。
四、彌勒偈贊四：初、頌敘贊法利爾時，彌勒菩薩從座而起至而說偈言：佛說希有法至歡喜充遍身。
二、頌別功德三：初、頌入道功德或住不退地至清凈之法輪。
復有小千界至當成一切智。
隨數，謂隨四、三、二數也。
如是等眾生，聞佛壽長遠，得無量無漏，清凈之果報。
稱實報法故，無漏清凈。
復有八世界，微塵數眾生，聞佛說壽命，皆發無上心。
世尊說無量至歌詠諸如來。
由其法利如空無邊，故感瑞亦爾。
如是種種事至以助無上心。
結贊妙瑞所顯之意。由十方諸天聞佛壽量，廣獲饒益故，各具善根，雨諸妙瑞，以自表助無上道心也。
五、校量後益五：初、生信益二：初、宣揚信福爾時，佛告彌勒菩薩摩訶薩至所得功德無有限量。
解壽量說，即得不壞體，證真常用，故功無限量。
若有善男子、善女人至乃至算數譬喻所不能知。
如來壽量，乃智力慧光久修所得，能一念信，則為已具般若智因，故五度深功莫比。
若有善男子、善女人有至無有是處。
已具正因故，有進無退。
二、重頌信福五：初、標頌五度爾時，世尊欲重宣此義，而說偈言：若人求佛慧，於八十萬億，那由他劫數，行五波羅蜜。
二、別頌五度六：初、施
於是諸劫中至以回向佛道。
若復持禁戒，清凈無缺漏，求於無上道，諸佛之所嘆。
若復行忍辱至如是悉能忍。
若復勤精進，志念常堅固，於無量億劫，一心不懈息。
又於無數劫至盡諸禪定際。
一心福，即禪波羅蜜也。一切智，即心之極造。禪定際，即道之極造。
是人於百千，萬億劫數中，行此諸功德，如上之所說。
有善男女等至其福為如此。
一念之信，福過五度。然當悉無疑悔，福乃如此。正法華云：當棄捐猶豫，諸著思想事，信樂大法義，其福為若斯。
其有諸菩薩至說壽亦如是。
菩薩行道經無量劫，則智力慧光已幾實報，故聞斯信之。而於未來愿得是報，至坐道場愿說是道，蓋深悟稱性壽量，人皆有之故，愿不夭跋而跋及如來也。
若有深心者至於此無有疑。
深心則志固，清凈則智明，質直則無偽，多聞則博識，總持則貫通，隨義則不滯。有是全才盡智，可於壽量無疑也。
又阿逸多至能起如來無上之慧。
壽量之說，趣在斷生滅見，顯真常體。茍能明解，則起無上慧，等同如來，故功無限量。
何況廣聞是經，若教人聞至能生一切種智。
聞佛壽命，則斷生滅見，顯真常體，能起上慧而已。廣聞是經，則具四知見，盡一乘道，故能生種智也。然世之聞持不計，而果能起上慧？生種智者，誰耶？是亦遇王膳而不飡，得衣珠而醉臥耳。惜哉！
阿逸多至共大菩薩、諸聲聞眾圍繞說法。
生滅見盡，則真常之相觸目宛然。
又見此娑婆世界至其菩薩眾咸處其中。
穢凈情忘，則勝妙之境舉步皆是。
若有能如是觀者，當知是為深信解相。
身土實相，本自一如，生滅穢凈，皆出情見，故見盡情忘，則真常之相，勝妙之境，觸處現前，非深信解壽量秘說，莫預於此。
五、廣顯妙功五：初、如親戴佛又復如來滅後至斯人則為頂戴如來。
上明一品之利，此明一經之利，故但能隨喜，而功已侔上，故曰已為深信解相。若正心讀持，功又過上，故曰則為頂戴如來。云頂戴者，謂得此中全身，而無以上之也。
阿逸多！是善男子、善女人至作是供養已。
諸供養中，法供養勝故也。上顯隨喜功，次顯書持功。
阿逸多至以此現前供養於我及比丘僧。
殿堂三十有二，以安四方僧，稱八正道也。西天寶多羅樹，其高七仞，諸皆縱舉過量之事，以顯法供養勝。
是故我說至及造僧坊供養眾僧。
四、理行相濟四：初、兼行諸度況復有人能持是經至疾至一切種智。
若人讀誦受持是經至贊嘆菩薩功德。
又為他人種種因緣至利根智慧，善答問難。
前言行五波羅蜜，不及一念信解，又云不須復起塔寺，非廢於行也。姑離事顯理，使人深造不滯於跡而已。若理既深造，非行不修，如舟無楫，終何以濟？故須理行相濟，然後其德為最勝也。世之空談名理，便廢行實，諸度不修，一善無取，安為癡兀化為闡底者？宜三復於斯。
阿逸多至一切天人皆應供養，如佛之塔。
已趣道場，言已得真趣，登證有期。近坐道樹，言已幾於道，成佛不遠。故所在之處，當尊重之。
五、以偈重宣四：初、總頌勝福爾時，世尊欲重宣此義，而說偈言：若我滅度後，能奉持此經，斯人福無量，如上之所說。
是則為具足至具足諸供養。
上頌供佛，次頌供僧。
若能持此經至種種皆嚴好。
三、頌理行相濟三：初、引持經之福若有信解心至其福亦如是。
須曼薝卜多伽三華最香，以此薰油。
況復持此經，兼布施持戒，忍辱樂禪定，不嗔不惡口。
恭敬於塔廟至隨順為解說。
若能行是行至經行及坐臥。
佛子住此，即佛受用等者，所在之處，則為有佛之意也。夫敬持經之人如佛者，所謂若有能持，則持佛身，又決有成佛之期故也。此為故，偏明持經勝德。或以此地其中之語，為指妙法奧域。文勢不然。