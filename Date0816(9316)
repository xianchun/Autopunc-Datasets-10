毛詩序：揚之水，刺平王也。不撫其民，而遠屯戍于母家，周人怨思焉。
王揚之水揚之水，不流束薪。彼其之子，不與我戍申。懷哉懷哉！曷月予還歸哉！揚之水，不流束楚。彼其之子，不與我戍甫。懷哉懷哉！曷月予還歸哉！揚之水，不流束蒲。彼其之子，不與我戍許。懷哉懷哉！曷月予還歸哉！
揚之水，三章，章六句。
毛詩序：揚之水，閔無臣也。君子閔忽之無忠臣良士，終以死亡而作是詩也。
鄭揚之水揚之水，不流束楚，終鮮兄弟，維予與女，無信人之言，人實迋女。揚之水，不流束薪，終鮮兄弟，維予二人，無信人之言，人實不信！
揚之水，二章，章六句。
毛詩序：揚之水，刺晉昭公也。昭公分國以封沃，沃盛強，昭公微弱，國人將叛而歸沃焉。
唐揚之水揚之水，白石鑿鑿，素衣朱襮，從子于沃，既見君子，云何不樂。揚之水，白石皓皓，素衣朱繡，從子于鵠，既見君子，云何其憂。揚之水，白石粼粼，我聞有命，不敢以告人！
揚之水，三章：二章，章六句，一章四句。
