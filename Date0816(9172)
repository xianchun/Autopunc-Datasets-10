昔釋迦去代，過九百年，天親菩薩纂論千部，弘宣蓋遠，發起良多。至於標揭義門，訓剖名相，文約事廣，詞微理明，則此對法藏論尤稱工也。雖源出婆娑，本詮論藏，若能究根界之旨，窮世聖之源，辨因果於眞俗，祛執滯於人我。乃十二部經，思已過半；八萬法門，由而可知。豈唯但趣小乘，專攻說有而已。大唐三藏玄奘法師，躬得梵本，再譯眞文；其徒大乘光法師，親承密誨，初傳正釋。既盡善矣，又何加焉？然論歧則說繁，義富則辭黷；學徒始習，難以兼功。有圓暉上人者，慧炬熾然，戒珠融朗；後來之美，先達所印；幼好斯文，長而獨得。甞因暇日，見爲討論。余時迫俗塵，倦於周覽，乃求略釋，先辨頌文。良願不違，欣然默受；舊德聞已，深相激讚。居諸未幾，刪削遽成。以簡則易知，有功則可久；雖允在家之請，乃爲有學之資。賢人之業，其不泯矣。上人自陳作意，已題別序。以余本緣所起，欲重宣揚，嘉旨再三，故疏此記。俾夫後身廣慧，遙證通方，過去眾賢，永慚偏識云爾。
奧燭天下之幽者，其惟赫日乎？皷萬物而成者，其惟颽風乎？匡大教而濟時者，其惟菩薩乎？爰有大士，厥號世親，弘道於五天，製論於千部，光我師之正躅，解外道之邪紛，功無得而詳也。千部之內，俱舍論是其一焉。斯乃包括六足，吞納八蘊，義雖諸部，宗唯以正，故得西域學徒號爲聰明論也。至如七支無表之說，作傳律之丹青；三科蘊界之談，與弘經爲潤色。光光佛日，寔在茲焉。有正議大夫，晉州刺史賈曾惟公，特稟異氣，別授精靈；文蓋雲間，聲雄日下；器宇冲邈，容止清閒；蓋縉紳龜鏡之士也。公前任禮部侍郎，省司多暇，歸心正法。乃相命談義，遂請造略釋。有大聖善寺，懷遠律師者，清以戒珠，涼以風儀；既勤勤於法門，亦孜孜以勸誘。志存兼濟，故有請焉。在圓暉多幸，遭茲像化，咀以眞詮，狎以蘭室，喜朝聞於夕殞，荷嚴命以斯臨，課以庸虛，聊爲頌釋。刪其枝葉，採以精華。文於廣本有繁，略敘關節；義於經律有要，必盡根源。頌則再牒而方釋，論乃有引而具注，木石以銷，質而不文也。冀味道君子，義學精人，披之而不惑，尋之而易悟，其猶執鸞鏡而鑒像，持龍泉以斷物，蓋述之志矣。愚見不敏，何必當乎？庶通鑑之士，詳而正焉。
將啓論端，六門分別：第一明論緣起；二釋論宗旨；三明藏所攝；四翻譯不同；五略解品題；六廣釋文義。
初明論緣起者有二：一明本緣起；二明別造意。
本緣起者。自迦葉遁形於鷄足，末田乞地於龍宮，雖大義少乖，而微言尚有。洎乎尊者鞠多，道不繼於三聖。摩訶提婆亂眞言於五緣，二部分宗，諍興於摩揭提國，五百羅漢飛來於迦濕彌羅，一切有宗興茲國矣。
佛涅槃後，四百年初，健馱羅國，有王名迦膩吒迦。其王敬信尊重佛經，味道忘疲，傳燈是務。有日請僧，入宮供養。王因問道，僧說莫同，王甚怪焉。問脇尊者曰：佛教同源，理無異趣，諸德宣唱，奚有異乎？
尊者答曰：自五夢不祥，雙林現滅，百有餘載，諸部肇興。雖復萬途，津梁一揆。是故大聖喻折金杖，況以爭衣。爭衣則衣終不破，斫金則金體無殊。是故依之修行，無不皆成聖果。
王聞此語，因爲問曰：諸部立範，孰最善乎？我欲修行，願尊者說。
尊者答曰：諸部懿典，莫越有宗，王欲修行，宜遵此矣。
王曰：向承嘉旨示以有宗，此部三藏今應結集，須召有德共詳議之。於是萬里星馳，四方雲集，英賢畢萃。
凡聖極眾，既多煩亂，不可總集。爲遂簡凡僧，唯留聖眾；聖眾尚繁，簡去有學，唯留無學。
無學復多，不可總集。於無學內，定滿六通，智圓四辯，內閑三藏，外達五明，方堪結集。故以簡留，所簡聖眾，四百九十有九。
王曰：此國暑濕，不堪結集；應往王舍城中迦葉結集之處，不亦宜乎？脇尊者曰：王舍城中，多諸外道，酬答無暇，何功造論？迦濕彌羅國，林木鬱茂，泉石清閑；聖賢所居，靈仙遊止。復山有四面，城唯一門，極堅固矣。可結集矣。於是國王、及諸聖眾，自彼而至迦濕彌羅。
到彼國已，緣少一人，未滿五百，欲召世友，然世友識雖明敏，未成無學，眾欲不取。世友顧聖眾曰：我見羅漢，視之如唾，久捨不取，汝何尊此，而棄我乎？我欲證之，須臾便獲。遂於僧眾，便立誓言：我擲縷至空，縷下至地，願我便證阿羅漢果。縷未下空，諸天接住，語世友曰：大士方期佛果，次補彌勒，三界特尊，四生攸賴；一何爲此小緣，而欲捨斯大事。於是聖眾，聞此空言，頂禮世友，推爲上座。
於是五百聖眾，初集十萬頌，釋素怛纜藏；次造十萬頌，釋毘奈耶藏；後造十萬頌，釋阿毘達磨藏，即大毘婆沙是也。
世友商確，馬鳴採翰，備釋三藏，懸諸千古。法雲重布於遐方，佛日再暉於沙界，傳燈之盛，斯之謂焉。
五百羅漢，既結集已，刻石立誓，唯聽自國，不許外方。勅藥叉神，守護城門，不令散出。
然世親尊者，舊習有宗，後學經部，將爲當理，於有宗義，懷取捨心。欲定是非，恐畏彼師，情懷忌憚，潛名重往。時經四載，屢以自宗，頻破他部。時有羅漢被詰莫通，即眾賢師悟入是也。悟入怪異，遂入定觀，知是世親，私告之曰：此部眾中未離欲者，知長老破，必相致害，長老可速歸還本國。
于時世親至本國已，講毘婆沙。若一日講便造一偈，攝一日中所講之義，刻赤銅葉，書寫此偈。如是次第，成六百頌，攝大婆沙，其義周盡。標頌香象，擊皷宣令云：誰能破者，吾當謝之。竟無一人，能破斯偈。
將此偈頌，使人齎往迦濕彌羅。時彼國王及諸僧眾，聞皆歡喜，嚴幢幡蓋，出境來迎，標頌香象。至國尋讀，謂弘己宗。
悟入知非，告眾人曰：此頌非是專弘我宗，頌置傳說之言，似相調耳，如其不信，請釋即知。於是國王及諸僧眾，發使往請，奉百斤金，以申敬請。論主受請，爲釋本文，凡八千頌。寄往果如悟入所言。此是第一明本緣起也。
第二明造論意者，大意有三：一爲眾生斷煩惱故，二欲令智者慧解深故，三弘持正法令久住故。
斷煩惱者，欲令眾生出三有故。有情沈淪，由惑未滅；欲求出離，須斷惑緣；斷惑正因，所謂淨慧；論正詮慧，論主因之，故製斯論。故下文云：何因說彼阿毘達磨？舉頌答曰：由惑世間飄有海，因此傳佛說對法。故知造論，爲斷煩惱。
第二生慧解者。斯論乃四含幽鍵，六足玄關，法相川源，義門江海。文清清兮玉潤，理明明兮月花。啓學人之昧心，發智者之明慧。故下文云：我於方隅已略說，爲開智者慧毒門。
如身少破，著少毒藥，須臾毒氣，遍滿身中。此論亦然，開少慧門，諸有智人，能深悟入；如似毒門，名慧毒門。聰明論名，因茲起也。
第三弘持正法者。自青蓮罷笑，白毫掩色，邪徒紛糺，正法陵遲。雨眾三德之談，米齋六句之說，殘我花苑，泊我清流。論主方欲掃彼邪雲，光斯佛日，製論之意，其在茲乎！故下文云：上來所說種種法門，皆爲弘持世尊教法。
又三藏教興，皆有四意。故婆沙云：說素怛纜藏，依力等流：一、爲眾生得增上心學論道故。二、爲眾生種種雜說故。三、令眾生種善根故。四、爲眾生未入正法，令入正法故。
說毘奈耶藏，依悲等流。一、爲眾生得增上戒學論道故。二、爲眾生說諸學處故。三、爲眾生已種善根者，令相續成就故。四、令已入正法者，受持正法故。
說阿毘達磨藏，依無畏等流。一、爲眾生得增上慧學論道故。二、爲分別諸法自相共相故。三、爲已成就者，令得正解脫故。四、爲已受持學處者，通達諸法眞實相故。
又依婆沙，有七意造論。
一爲饒益他故，爲令有情於佛聖教無倒受持，便得悟入甚深法性。譬如有人爲饒益他，於黑闇處燃大明燈，令有目者見種種色。二爲破無明闇故，如燈破闇，能發光明；造論亦爾，破無明闇，發智慧明。三爲顯無我像故。譬如鏡面，極善磨瑩，種種相現；論亦如是，分別法相，令無我像，分明顯現。四爲度生死河故。如窂船筏，百千眾生，依之無畏，度至彼岸；論亦如是，佛及有情，依之無畏，到涅槃岸。五爲照契經等故。如人執炬，則見眾色，而無迷亂；論亦如是，照契經等義，而無迷亂故。六爲觀察善等諸法故。如別寶人，識金剛等寶；論亦如是，分別善等諸法故。七爲顯諸大論師，不傾動故。如妙高山踞金輪上，一切猛風不能傾動。諸大論師亦復如是，輕毀邪論不能摧伏故。
第二明論宗旨者。自教迹區分，部成十八；所立宗旨，固非一家。如一說部、大眾部、鷄胤部、說出世部，此四奉宗：一切諸法，無非是假，但有言說。若經部宗：立一切法，少分實有，多分是假。
若薩婆多宗，一切有法，爲所奉宗。計有不同，總有四說：一類、二相、三位、四待。
言類者。尊者法救，作如是說：由類不同，三世有異。謂從未來，至現在時，捨未來類，得現在類；若從現在，流至過去，捨現在類，得過去類。但類不同，非體有異；如破金器，作餘物時，形雖有殊，金色無異。
言相者。尊者妙音，說相不同，三世有異。謂法在過去，正與過去相合，而不名爲離現未相，以過去相顯，但名過去也。現在正與現在相合，而不名爲離過未相；未來正與未來相合，而不名爲離過現相；隨顯得名，准過去說。
言位者。尊者世友，說位不同，三世有異。未作用位，名爲未來；正作用位，名爲現在；作用謝位，名爲過去。至位位中，作異異說。如運一籌，置在一位，名一；置百位，名百；置千位，名千；歷位有別，籌體無異。
言待者。尊者覺天，說待不同，三世有異。待謂觀待，前觀於後，名爲過去，後觀於前，名爲未來，觀待前後，名爲現在。如一女人，名女、名母，觀母名女，觀女名母。
論主評云：法救執法有轉變故，應置數論外道朋中，以數論宗執法有轉變故也。妙音所立，世相雜亂，三世皆有三世相故。覺天所立，世還雜亂。一世法中，應有三世。謂過去世，有多剎那，前後剎那，應名去來，中名現在；未來現在，類亦應然。故此四中，第三世友，立世最善。
依經部宗：過未無體，唯現世有。今詳世親著論宗旨，有其兩種。
一者顯宗，即一切有。故下文云：迦濕彌羅議理成，我多依彼釋對法。既言依彼釋對法藏，故知此論，有部爲宗。
二者密宗，所謂經部。故下文云，經部所說，不違理故。此一部論，多將經部，破薩婆多。故知世親，密意所許，經部爲宗。此上不同。第二明宗旨竟。
第三明藏所攝者。藏有三種。一素怛纜藏，此翻爲綖，或名爲經，正詮於定。二毗奈耶藏，此稱調伏，正詮於戒。三阿毗達磨藏，此言對法，正詮於慧。於此三中，此論即是阿毘達磨藏攝。問：爲唯一藏攝？亦通餘二？答：順正理第一云，諸有素怛纜，及毘奈耶所有窮理問答，皆是此中阿毘達磨藏攝。
第四明翻譯不同者。此論翻譯，總有兩時。初即陳朝，後居唐代。陳朝三藏，眞諦法師，有於嶺南，譯成二十二卷。大唐三藏，永徽年中，於慈恩寺，譯成三十卷。翻譯不同，非無所以。由前譯主，未善方言，致使論文，義在差舛。至如無爲是因果，前譯言非。現法無非得，昔翻云有。大唐三藏音善兩方，譯義無差，綴文不謬。由使懷疑之客，得白玉於青山；佇決之賓，獲玄珠於赤水。由是此論，譯有兩時。
第五略釋品題者。阿毘此云對，達磨此云法，俱舍此云藏。謂無漏慧，名之爲對。對有二義：一者對向，謂對向涅槃；二者對觀，謂對觀四諦。法有二種：一勝義法，謂是涅槃，二法相法，通四聖諦。釋法名者，一則軌生物解，二乃能持自性，故名爲法。言對法者，謂無漏慧，名之爲對，四諦涅槃，名之爲法。此無漏慧，名對法者，法之對故，名爲對法，是依主釋。依光法師，對與法，俱通能所。下文當釋。藏有二義：一者包含，二者所依。言包含者，猶如籄篋。此論包含發智論等諸勝義言，故名爲藏。發智論等名爲對法，俱舍名藏，而非對法；然今此論，名對法藏者，對法之藏故，名對法藏，依主釋也。言所依者，正理釋云，藏或所依，猶如刀藏，引彼義言，造此論故，以對法藏，名對法藏。
光法師釋云：鞘名刀藏，刀所依故。言刀名藏，取鞘藏名，以有藏故，名爲刀藏。彼發智等，是此所依，所以然者，謂引彼義言，造此論故。彼發智等，名爲對法；此論所依，故亦即是藏。今俱舍論，名對法藏者，全取本論對法藏名，有對法藏故，名對法藏，是有財釋。寶法師云：藏或所依，猶如刀藏；此正理文，但釋藏義，未辨有財。正理下文，以對法藏，故名對法藏；此文方釋有財。光法師說刀名藏，作有財釋，謬之甚矣。釋對法藏中，無持業釋者；謂世親論主，不欲自取其功，推能於本故也。
第六廣釋文義者，就中有二：一、別釋品名，二、依文正解。就別釋品名，復分爲二：一正釋品名、二明品先後。言正釋品名者，族義、持義、性義名界。此品廣明，故名分別。
問：此品亦明蘊處，何故以界標名？答：此品廣以二十二門，分別十八界故，以界標名；蘊處不爾，故不標也。二明品先後者。此頌上下，總有八品：一、界品，二、根品，三、世間品，四、業品，五、隨眠品，六、賢聖品，七、智品，八、定品。破我一品，無別正頌，故此不論。初二品總明有漏無漏，後六品別明有漏無漏。總是其本，所以先說；依總釋別，所以後說。就總明中，初界品明諸法體，根品明諸法用。體是其本，所以先說；依體起用，故次明根。就別明六品中，初三品別明有漏，後三品別明無漏。有漏可厭，所以先說；厭已令欣無漏，所以後說。有漏可厭，所以先說；厭已令欣無漏，所以後說。
就別明有漏中，世品明果，業品明因，隨眠品明緣。果麁易厭，所以先明；果不孤起，必藉於因，故次明業；因不孤起，必待於緣，所以後明隨眠。就別明無漏中，賢聖品明果，智品明因，定品明緣。果相易欣，所以先說；果必藉因，故次明智；智必待緣，故後明定。
從此第二，依文正解者。將釋此頌，略爲三分：一、序分，二、正宗，三、流通。夫聖人造論，必有由致，故初明序分。序分既訖，當有所陳，故次明正宗。宗義已彰，勸物修學，故後有流通。初三行頌是序分，次有六百行頌是正宗，後四行頌是流通分。
就序分中，文分兩段。初有四句頌，正明序分。後有八句，隨難別解。
且初正明序分四句者。頌曰：
釋曰：此之四句，正明序分。就此序分，復分兩段：一歸敬序，二發起序。即前三句，是歸敬序；第四句是發起序。
就前三句，初兩句明佛三德，第三句指德歸敬。初諸字，明所歸敬，次十三字，明佛三德。諸者，謂諸佛，故論云：諸言所表，謂佛世尊。後十三字中，前有六字，明自利德；後七字，明利他德。
一切種諸冥滅者，自利德也。冥有二種：一者，一切種冥；二者，諸冥。一切種冥名不染無知，諸冥是染汙無知。此二無知，能覆實義，及鄣眞見，故說爲冥。外境名實義，內心名眞見。
一切種者，不染無知，種類無邊，名一切種。障一切法，不能悟解。是不染無知，故種類多也。不染無知，劣慧爲體。三性門中，善無記攝。體非煩惱，故名不染；於境不悟，稱曰無知；無知即不染，名不染無知，持業釋也。亦名習氣。數習煩惱，所成氣分；習之氣故，名爲習氣。唯佛永斷，二乘猶有。
故論云：聲聞獨覺雖滅諸冥，以染無智畢竟斷故，非一切種，所以者何？由於佛法極遠時處，及諸義類無邊差別，不染無知猶未斷故。
解云：佛法者，佛所知法，即極遠時等是也。八萬劫外，名極遠時；三千界外，名極遠處也。
諸冥者是染污無知。諸謂諸境，即四諦修道，五部境也。五部非一，故名諸境。冥者即是見修所斷一切煩惱。以此煩惱，覆障諸境，故說爲冥。染污無知，無明爲體。煩惱不淨，名爲染污。於境不悟，故曰無知。無知即染污，名染污無知，持業釋也。
頌言滅者，滅有二滅：一擇滅，二非擇滅。一切種冥滅，是非擇滅。由佛世尊斷一切種冥，證不生法，故名非擇滅。此言證者，是不染無知勝緣闕位，得非擇滅，名爲證也。由斷此冥，獲一切智，能知一切種類法，故智德圓滿。諸冥滅者，即是擇滅。由佛世尊斷煩惱冥，證不生法，名爲擇滅，斷德圓滿故。頌滅字通二滅也。智德是佛身中智慧爲體，斷德是佛所證擇滅爲體；滅名爲斷，由斷顯故。
拔眾生出生死泥者，嘆利他德也。一切眾生，於生死泥，淪沒無救。世尊哀愍，隨授所應正法教手，拔濟令出。此是恩德，大悲爲體。言眾生者，有眾多生死故也。言泥者，有漏業、煩惱、異熟果爲體。煩惱如水，業、異熟如土，由此相參，成生死泥。
敬禮如是如理師者，指德歸敬。稽首接足，故稱敬禮。諸有具前自他利德，故云如是；即如是者，指前三德也。如理師者顯利他德，益物爲勝，故別標敬。由佛世尊能方便說如理正教，拔濟眾生，名如理師。上來歸敬序竟。
對法藏論我當說者，是發起序爲發起論端故也。教誡學徒，故稱爲論。教是教授，令人修善；誡是誡勗，令人斷惡。斷惡修善，故名教誡。其對法藏，隣次當辨。我當說者，五蘊假者，目之爲我；當說之言，簡已正說。
從此第二，隨難別解。此復分三：一釋對法，二釋藏，三明說意說人。
且初第一釋對法者。頌曰：
釋曰：淨慧隨行名對法者，明勝義對法也。淨慧者，謂無漏慧。離縛名淨，簡擇稱慧。淨慧眷屬，名曰隨行。慧相應心及受想等諸心所法，四相及得，道共無表，此等諸法是慧眷屬，隨慧行故，名曰隨行。如是淨慧，及與隨行，通攝五蘊，名爲勝義阿毘達磨。此五蘊中。言色蘊者，道共戒也；受想蘊者，隨行中受想心所也；行蘊者，除受想外諸餘心所，四相及得也；識蘊者，慧相應心也。言勝義者，無漏名勝，實體稱義，勝即是義，名爲勝義。勝義即對法，名勝義對法，持業釋也。
及能得此諸慧論者，此明世俗對法。頌文諸字，通在兩處。一則諸慧，二則諸論；慧論非一，故名爲諸。此諸慧論是有漏法，名爲世俗。此者無漏淨慧也。由彼諸慧諸論，方能得此無漏淨慧，名能得此也。非但淨慧隨行，名爲對法；及能得此諸慧論亦名對法，故云及也。
言諸慧者。慧有四種：一者生得慧，生便得故；二者聞慧，聞教成故；三者思慧，因思起故；四者修慧，從定生故。定名爲修，熏修於心，令成功德，無過於定，故獨名修。
言諸論者，謂六足論等。一舍利子造集異門足論，二大目犍連造法蘊足論，三迦多演那造施設足論。已上三論，佛在世造。佛涅槃後一百年中，提婆設磨造識身足論。至三百年初，尊者世友造品類足論，又造界身足論。至三百年末，迦多演尼子造發智論。前六足論，義門稍少；發智一論，法門最廣。後代論師，說六爲足，發智爲身。後代論師，多宗發智。大毘婆沙依之而造。
無漏淨慧，是眞對法。有漏慧論，非眞對法，言對法者，謂爲無漏作資糧故，亦名對法。故論云：此諸慧論是彼資糧，故亦得名阿毘達磨。言資糧者，先因論教，次有生得，從生得後，方有聞慧，從聞慧後，次起思慧，從思慧後，始生修慧，從修慧後，起無漏慧。故諸慧論，是淨慧資糧也。
釋此法名者。能持自性，故名爲法。且如色法，變礙爲法；能持此性，故名色法。略舉此一，餘法例然。
法有二種：一勝義法，二法相法。勝義法者，謂是涅槃。是善是常，故名爲勝。有實體故，復名爲義。即勝名義，即勝義名法，故名勝義法，持業釋也。二法相法者，通四聖諦。相者，性也、狀也；望自體邊名性，望他緣邊名相。此四諦法，是法相故，故名法相法，法相即法持業釋也。
對有二義：一則對向，謂無漏慧，對向涅槃；二則對觀，謂無漏慧，對觀四諦。前言對向，以因對果；因即淨慧，果即涅槃。後言對觀，以心對境；心即淨慧，境即四諦。無漏淨慧，但是其對，是能對故；而非是法，非所對故。言對法者，是法之對故，依主釋也。
光法師云：能對對勝，且與對名；理實而言，亦名爲法，持自性故。所對法勝，且立法名；理實而言，亦名爲對，是所對故。由此對法，俱通能所。總有六種：一自性對法，謂淨慧也；二隨行對法，謂淨慧眷屬也；三方便對法，謂有漏四慧也；四資糧對法，謂論教也；五境界對法，謂四諦也；六果對法，謂涅槃也。前四能對名對法，後二所對名對法也。
此能所對，各有三釋。且能對法，有三釋者：一能對名對，所對名法，法之對故，名爲對法，依主釋也；二能對非對法，所對名對法，能對名對法者，有對法故，名爲對法，有財釋也；三能對名對，是能對故，亦名爲法，持自性故，對即是法，名爲對法，持業釋也。所對法中，亦有三釋，准能對說。依寶法師，唯說能對，名爲對法，釋對法名，唯依主釋也。此解甚佳，妙符論也。
從此第二，釋藏名。論云：已釋對法，何謂此論名對法藏？
頌曰：攝彼勝義依彼故此立對法俱舍名釋曰：上句釋藏，下句釋名。
攝彼勝義依彼故者，以二義釋藏也。一攝彼勝義故，二依彼故。
攝彼勝義者，包含名藏。謂此俱舍，攝彼對法發智論等諸勝義言，故名爲藏。對法之藏，名對法藏，依主釋也。依彼者，所依名藏。謂此俱舍，依彼對法發智論等，從彼引生。彼是所依，故名爲藏。發智論等是對法藏，今此俱舍，有對法藏故，名對法藏，有財釋也。
此立對法俱舍名者，結成也。
從此第三，明說意說人。論云：何因說彼阿毘達磨？問說意也。誰復先說阿毘達磨？問說人也。頌曰：
釋曰：從若離擇法乃至第四句因此傳說對法者，明說論意也。傳佛說對法者，明說論人也。故第四句說對法三字通兩處也。
擇法者慧也。慧能滅惑，爲勝方便；若離於慧，定無有餘能滅諸惑勝方便也。由煩惱惑，令有情世間漂在三有生死海中，故說對法；以對法中詮慧故也。論雖明戒定，兼非正也。
傳佛說對法者。然佛世尊處處散說阿毘達磨。迦多演尼子等，結集安置；猶如大德法救所集無常品等鄔陀南頌，已上論文也。鄔陀南者，此言集施，或云集散；集所說義，散施有情，名鄔陀南。言法救者，以法救人故也。法救大德，佛說無常義，集爲無常頌；乃至無我義集，爲無我頌。上來明序分竟。
從此已下，明論正宗。就中有二：一、總標綱要，二、別釋體性。
且初標綱要者。論云：何法名爲彼所簡擇，因此傳佛說對法耶？頌曰：
釋曰：初一句總標，後十一句別釋。就別釋中，前三句別釋有漏法，後八句別釋無漏法。
有漏無漏法者，標也。謂一切法，不過二種：一者有漏，二者無漏。
除道餘有爲者，明有漏體也。除道者除道諦也。諦有四種：苦、集、滅、道，苦、集、道三是有爲法，道雖有爲，是無漏法，今明有漏，故除道也。餘有爲者，即苦集諦，道諦外故，稱之爲餘。故餘有爲，即苦集諦。
於彼漏隨增者，解有漏義。於彼者，彼前苦集。漏謂煩惱，泄過無窮，煩惱名漏。諸漏於彼苦集諦中，等隨順增長故。苦集諦名爲有漏，有彼漏故。故論云：諸漏於中，等隨增故。漏於苦集相應法中、所緣法中，互相隨順，互相增長，相望力齊故名等。
又論云：緣滅道諦，諸漏雖生，而不隨增，故非有漏。不隨增義，隨眠品中，自當廣釋。
故說名有漏者，結也。無漏謂道諦及三種無爲者，別釋無漏也。道諦者，有爲無漏也。
三種無爲者，無爲無漏也。謂虛空二滅者，列三無爲也。二滅者，擇滅、非擇滅也。
此中空無礙者，釋虛空體。此中者，於略所說三無爲中，虛空但以無礙爲性，由無障故，色於中行。
擇滅謂離繫者，出擇滅體；擇滅以離繫爲性。繫者，縛也。縛有二種：一相應縛，二所緣縛。然此二縛，隨眠品明，此略不釋。斷此二縛，證得無爲，名爲擇滅。擇者慧也，由慧簡擇四聖諦故；滅者涅槃，不生名滅；擇力所得滅，名爲擇滅。如牛所駕車，名曰牛車；略去中言，故作是說。
隨繫事各別者，明擇滅數量；謂擇滅隨所繫事，體各別故。且如三界九地，地地有九品煩惱，九九八十一品。斷一品惑，證一品擇滅；乃至斷八十一品，證得八十一品擇滅。故體各別也。
又論云：依何義說滅無同類？問也。擇滅體多，應有同類，依何義說擇滅無同類耶？依滅自無同類因義，亦不與他，故作是說，非無同類。答也。依滅自無同類因義者，顯擇滅不從同類因生也。亦不與他者，擇滅亦不與他作同類因也。故作是說者，經依無同類因義，故作是說，滅無同類也。非無同類者，顯擇滅有多體同類也。
畢竟礙當生、別得非擇滅者，釋非擇滅。言當生者，當來生法。此當生法，緣會則生，緣闕不生；於不生時，得非擇滅。此非擇滅，礙當生法，令永不起，名畢竟礙。言別得者，謂非擇滅，有實體性，緣闕位中，起別得得。故非擇滅，得不因擇，但由緣闕，名非擇滅。
論云：如眼與意專一色時，餘色聲香味觸等謝，緣彼境界五識身等，住未來世，畢竟不生。由彼不能緣過去境，緣不具故，得非擇滅。
解云：如眼與意識專一色時，所餘不見聞等色聲香味觸落謝過去也。於專一色時，合有一類五識緣彼已謝五境。緣正專一色故，餘五識不得起。此未起五識畢竟不生，謂五境已謝故；五識唯緣現在，不合緣過去境故。未來五識得非擇滅。
言觸等，等取法界中有與能緣同時爲所緣境，謂他心智所緣心所也。五識等，等取意識中亦有緣同時境，謂他心智也。以他心智，唯緣現在；緣心不緣心所，緣心所不緣心。正緣心時，緣心所他心智得非擇滅；正緣心所時，緣心他心智得非擇滅。此約同時合緣者說也。
亦論云：於法得滅，應作四句。
或於諸法，唯得擇滅。謂諸有漏，過、現生法。以有漏故，唯得擇滅；以過、現生法故，不得非擇滅。
或於諸法，唯得非擇滅。謂不生法，無漏有爲。以不生故，得非擇滅；以無漏故，不得擇滅。
或於諸法，俱得二滅；謂彼不生諸有漏法。以不生故，得非擇滅；以有漏故，亦得擇滅。
或於諸法，不得二滅。謂諸無漏，過現生法。以無漏故，不得擇滅；以過現生故，亦不得非擇滅。
從此第二，別釋諸法體。於中有二：一辨諸法異名，二明諸法體。
就辨異名中分二：一明有爲異名，二明有漏異名。
且初明有爲異名者。論云：前言除道餘有爲法是名有漏，何謂有爲？頌曰：
釋曰：又諸有爲法謂色等五蘊者，標有爲法也。爲者，作也，此有爲法眾緣造作，故名爲。有彼爲故，名爲有爲。
問：過、現眾緣造作故，可說名有爲。未來既未造，如何名有爲？
答：是彼過現造作類故，故名有爲，如乳、如薪。飲兒乳時，可名爲乳，未飲名乳，飲流類故；正燒名薪，未燒名薪，燒流類故。
色等者，等取受想行識，名爲五蘊。亦世路言依有離有事等者，正辨異名。亦世路者。世謂三世。路即是法，世所依故。謂過去法，是世已行；現在法，是世正行；未來法，是世當行。故有爲法是三世路，世之路故，名爲世路，依主釋也。又解：此有爲法，可破壞故，名之爲世；無常所依，故名爲路。世即是路，名爲世路，是持業釋也。故論云：或爲無常所吞食故。解云：有爲被無常遷，無常是能吞食也。
言謂言語，以聲爲體；此言所依，即名俱義。言俱義者，取有爲義；此所詮義，與能詮名，俱墮三世，故名俱義。無爲雖義，不墮三世，不名俱義，非言依也。有離者。離謂永離，即是涅槃。一切有爲，有彼離故，名爲有離；如有財者，名爲有財。
有事者。事是因義，有爲有因故，名爲有事。頌文等者，等取有果。有爲有果，無爲無果；是故有爲，名爲有果。如是等類，是有爲法差別眾名。
其次第二，明有漏異名。頌曰：
釋曰：有漏名取蘊者。煩惱名取，能執取生死故也。蘊從取生，故名取蘊，從因爲名；如草糠火，火從草糠生，名草糠火。或蘊屬取，故名取蘊，從屬爲名。如帝王臣，臣屬帝王，名帝王臣。或蘊生取，故名取蘊，從果爲名；如華果樹，生華菓故，名華菓樹。
言有諍者。煩惱名諍，觸動善品，損害自他，故名爲諍。此有漏法，諍隨增故，名爲有諍，有彼諍故；猶如前說，有彼漏故，名爲有漏。
苦者苦諦。三界有漏，違聖心故，總名爲苦。非是苦受，逼迫之苦，以彼苦受，唯欲界故。集者集諦。有漏諸法，招集苦故，名之爲集。世間者，是可毀壞義。有漏諸法，有二種壞：一四相壞、二對治壞，故名世間。無漏道諦，雖四相壞，闕第二對治壞，故不名世間。
亦名見處者。見謂五見：身見、邊見、邪見、見取、戒禁取；此有漏法，見所住處，故名見處。名三有者：欲有、色有、無色有。諸有漏法有三種義，得名三有。一三有因，因即集諦；二三有依，依即苦諦；三是三有攝。具此三義，故名三有。等者等取有染。如是等類，是有漏法差別眾名。
從此第二，正明體性。就中有三：一總辨體性，二別釋名義，三諸門分別。就總辨體中分三：一正出體，二明總攝，三顯開合。就第一正出體中分三：一明色蘊，二明三蘊，三明識蘊。就明色蘊中分二：一正立蘊，二立處界。就立蘊中分二：一開章，二別釋。且初開章者。論云：前言色等五蘊謂有爲法，色蘊者何？
頌曰：色者唯五根五境及無表釋曰：五根，眼耳鼻舌身；五境，色聲香味觸；及無表色。此十一種，名爲色蘊。
從此已下，依章別釋。就此有三：一釋五根，二釋五境，三釋無表。
且初釋五根者。頌曰：
釋曰：彼者，彼前眼等五根也。識者，即眼耳鼻舌身識也；眼識等五，依止眼等五根，從依得名，名眼識等。頌言彼識，彼能依識故名彼識。依淨色者，彼識所依，五種淨色，名眼等五根。眼等五根，體清淨故，如珠寶光，故名淨色。
次下第二釋五境者。頌曰：
釋曰：色二或二十者。色有二種：一顯、二形。或二十者，開爲二十；顯色十二，形色有八，故成二十。顯色十二者，青黃赤白影光明闇雲煙塵霧。形色八者，長短方圓高下正不正。日焰名光。月星火藥諸焰名明。障光明生，於中餘色可見名影，翻此爲闇。謂形平等名之爲正，形不平等名爲不正。餘色易了，故今不釋。
聲唯有八種者，一、有執受大種爲因有情名可意聲，二、有執受大種爲因有情名不可意聲，三、有執受大種爲因非有情名可意聲，四、有執受大種爲因非有情名不可意聲，五、無執受大種爲因有情名可意聲，六、無執受大種爲因有情名不可意聲，七、無執受大種爲因非有情名可意聲，八、無執受大種爲因非有情名不可意聲。
有情身中，所發音聲，名有執受，謂言手等也。就中語業名有情名，能詮表故；拍手等聲名非有情名，不能詮表故。風林河等，所發音聲，名無執受大種爲因。無執受中有情名者，謂化人語聲，此化人身，雖無執受，能詮表故，稱有情名。餘義易知。味六者，苦、酢、醎、辛、甘、淡別故。香四種者，好香、惡香、等香、不等香。有差別故，沈檀等名好香，葱薤等名惡香，好惡香中增益依身名爲等香，損減依身名不等香。無增損者，名好惡香。故好惡香中，各分出等不等香，故成四香。
觸十一者，一地，二水，三火，四風，五輕，六重，七滑，八澀，九飢，十渴，十一冷。堅名地，濕名水，煖名火，動名風，可稱名重，翻此名輕，柔耎名滑，麁強名澀，食欲名飢，煖欲名冷，飲欲名渴。
冷、飢、渴三，是心所欲，非正目觸，因有三觸，發此三欲，故冷、飢、渴，是觸家果，而非是觸。今言觸者，從果爲名。故論云：此皆於因，立果名故。如有頌曰：諸佛出現樂，演說正法樂，僧眾和合樂，同修勇進樂。解云：佛出現等實非是樂，能生樂故，從果爲名，觸亦如是。
從此第三，明無表色，於中有二：一、正明無表，二、明能造大種。
且初第一，正明無表者。頌曰：
釋曰：亂心無心等者，明無表位。亂心者，此善無表，餘惡、無記心，名爲亂心，亂善無表故；善心名不亂心，同善性故。此惡無表，餘善、無記心，名亂心，亂惡無表故；惡心名不亂心，同惡性故。故善惡心，通亂不亂。無記心，唯名亂，無無記無表故。故論云：亂心者，謂此餘心。
無心者，謂無想定，滅盡定。等言，顯示不亂、有心。謂亂心等，等取不亂心；無心等，等取有心。亂不亂心，散位一對；無心有心，定位一對。故頌等字義通兩處。
隨流者，明無表相。隨謂隨順，性相似故；流謂流轉，相續起故。故論云：相似相續，說名隨流。相似名隨，相續名流。
淨不淨者，出無表體，無表唯善惡，不通無記性，名淨不淨。大種所造性者，簡法也，爲簡諸得。諸得者雖復通四位，行相似相續，濫無表相。然得非是大種所造。簡諸得故，是故復言大種所造，謂無表色，大種所造故。造者因義，因有五因：一生因，二依因，三立，四持，五養。此後當說。
由此說無表者，結成。由此者，由此上三句，得立無表名。說者，顯此是師宗言。無表雖以色業爲性，同有表業，然非表示令他了知，故名無表。
此下第二，明能造大種。於中有二：一、實四大種，二、假四大種。
且初第一，明實大種者。論云：前言無表，大種所造。大種者何？頌曰：
釋曰：大種謂四界者，標也。三義釋大：一體寬廣故。謂四大種，遍所造色，其體寬廣。二增盛聚中形相大故。謂大地、大山，地增盛；大江、大海，水增盛；炎爐猛焰，火增盛；黑風團風，風增盛。三能起種種大事用故。如地能持世界，火能壞初禪，水能壞二禪，風能壞三禪。一義釋種。與所造色，爲所依故，故名爲種。大即是種，故名大種。能持自性，故名爲界。
即地水火風者，舉數。能成持等業者，明用。地能成持用。等者，等取水能成攝用，火能成熟用，風能成長用。堅濕煖動性者，出體。地堅，水濕，火煖，風動。
從此下第二明假四大種者。論云：云何地等？地等界別？頌曰：
釋曰：地謂顯形色者，釋假地也。地謂顯形色，色處爲體。謂青等地，依顯色立。長短等地，依形色立。此非實地，實地是堅，唯身根得，非眼根見。於顯形色，假立地名，是色處攝，眼所見也。隨世想立名者，釋立假所由。謂諸世間，相示地者，以顯形色，而相指示，佛隨世間想，立此假地名。
水火亦復然者，釋假水火。此假水火，用顯形色，以之爲體，例同假地，名亦復然。
風即界亦爾者，釋假風。風即界者，此一師釋，無有假風，風即是界。界者，體也，體即是動；世間於動，立風名。故立動爲風，即是實風。故無假風。言亦爾者，此一師釋，許有假風，如前假地水火，依顯形色立；風亦如此，依顯形色，故言亦然。如世間說黑風團風，黑即是顯，團即是形。此用顯形，表示風故。
問：始自眼根，終于無表，世尊何故說爲色耶？
答：論有兩釋。第一釋云：可變壞故名爲色蘊。變者顯剎那無常，壞者顯眾同分無常也。誰能變壞？問也。謂手觸故，即便變壞，廣說乃至蚊虻等觸。此變壞者，即是可惱壞義。答前問也，下文引證。
故大德法救集義品中，作如是說：趣求諸欲人，常起於希望，諸欲若不遂，惱壞如箭中。此頌是釋迦菩薩爲多求王說也。此王性貪，欲採海寶，魔變爲臣，來白於王：我能採寶。遂與王期。及至期日，魔不爲來，其王憂苦，如箭在身。佛爲彼王，說此頌矣。今引意證色可惱壞也。
又論云：有說變礙，故名爲色。第二師釋色義也，變謂變壞，礙謂質礙也。
若爾極微，應不名色，無變礙故。難第二釋也。由一極微不是積集，故無變礙也。此難不然。無一極微各處而住，眾微聚集，變礙義成。答也。現在無一極微各處獨住也，以五識依緣必應積集也。依謂五根，緣謂五境，依緣極微既必積集，變礙義成也乎。
過去未來應不名色。難也。現在極微聚可得名爲色。過未眾微散，應不名爲色矣。此亦曾當有變礙故，及彼類故，如所燒薪。答也。過去曾變礙，未來生法當變礙故，故名爲色。及彼類者，謂未來不生法；此不生法，雖非當變礙，是變礙類故，亦名爲色。猶如火薪也。
諸無表色應不名色。難也。根境積極微成變礙可名色。無表非極微，無變礙故，應非色。
有說表色有變礙故，無表隨彼亦受色名，如樹動時影必隨動。解云：釋無表難總有三師，此是第一雜心師釋也。影從樹上起，樹動影必動；無表從表生，表色無表色也。
此釋不然，無變礙故。又表滅時，無表應滅；如樹滅時，影必隨滅。解云：此是論主破雜心師釋也。汝本以變礙釋色，無表無變礙，如何成色？故云此釋不然，無變礙故。又破喻云：影從樹上起，樹滅影亦滅；無表依表生，表滅無表滅。然表滅時無表不滅。滅既不等，色豈同乎？又正理論破云：隨心轉戒不從表生，應當非色也。
有釋所依大種有變礙故，無表業亦名爲色。此是第二有宗釋無表難也。
若爾所依有變礙故，眼識等五應亦名色。解云：此是論主破有宗也。無表依大種，隨大種名爲色；眼識等依五根，隨根識名色也。
此難不齊。無表依止大種轉時，如影依樹，光依珠寶。眼識等五，依眼等根，則不如是，唯能爲作助生緣故。解云：此文有宗古師救也。彼言論主將五識依五根難無表色，此難不齊也。謂無表依大種，大種親因。如影依樹，樹爲親因；光依珠寶，珠寶爲親因。良由大種望無表色具生等五因，故名親依。由是親依故，大種名色，無表亦名色也。眼等五根爲增上緣，助生五識，但是疎依，而非親依，故眼識等不隨五根名爲色也。
此影依樹光依珠寶言，且非符順毘婆沙宗；彼宗影等顯色極微，各自依止四大種故。解云：此是論主破古師解言有違宗失也。汝宗影之與光，各自有大種以爲親依。今言影依樹，光依珠寶，豈非違宗失乎？設許影光依止樹寶，而無表色不同彼依。彼許所依大種雖滅，而無表色不隨滅故。解云：此文是論主縱破古師，故言設許也。樹寶若滅影光必滅，大種若滅無表不滅，故言無表色不同彼依也。依既不同，爲喻不成也。
復有別釋。彼所難言，眼識等五所依不定。或有變礙，謂眼等五根；或無變礙，謂無間意。無表所依，則不如是。故前所難，定爲不齊。變礙名色，理得成就。解云：此是第三，論主爲正釋也。無表依大種，但是變礙依，不同五識通有二依。故無表依大種得名色也。上來正明色蘊。
從此大文第二，正立處界者。頌曰：
釋曰：此色蘊中，五根五境，於處門中，立爲十處。於界門中，立爲十界。上來二段不同，總是明色蘊竟。
其次，第二明受等三蘊者。頌曰：
釋曰：受領納隨觸者，釋受蘊也。受能領納隨順觸因，故名爲受。此隨觸言，爲顯因義，因即是觸，能生受故，觸順於受，故名爲隨。受能領納隨順觸因，名領納隨觸。
問：何故受能領觸？答：受從觸生，行相似觸，領似觸邊，說受能領。如世間說子能領父，子之媚好，皆似於父，故名爲領。餘心所法唯領前境，不能領觸，名境界受。唯受一個，偏能領觸，名自性受。
又解：此隨觸聲，爲顯前境，隨順觸境，故名隨觸。受能領納，餘心所法，雖俱領境，唯受偏強，以自性是受故，獨得受名。如有十人同一處坐，一人是賊。傍忽有一人叫喚呼賊，十人雖復俱聞賊聲，實是賊者領則偏強。心心所法雖同領境，實是受者，領亦偏強，故獨名受。
此有三種，謂苦樂捨。想取像爲體者，明想蘊。想能執取苦樂怨親男女等像，故名想蘊。四餘名行蘊者，明行蘊也。四者，謂色受想識。除四蘊外，諸餘心所有四十四，及十四不相應。此五十八法，是四蘊餘，總名行蘊。造作遷流，二義名行。據此義邊，色等五蘊，俱合名行。謂由行蘊攝法多故，偏得行名。
如是受等三，及無表無爲，名法處法界者，立處界門。受等三者，等取想行，名三也。並無表成四，及三種無爲成七，此等七法，十二處中，名爲法處，十八界中名爲法界。
從此已下第三，明識蘊。於中有二：一、明識蘊，二、釋妨。
且初第一，明識蘊者。頌曰：
釋曰：識謂各了別者，明識蘊也。了別名識，此有六種，了別不同，故名爲各。謂初眼識了色，乃至意識了法。此即名意處及七界者，立處界門。此識蘊於十二處中，即名意處；於十八界門，名七心界；於六識外，更加意界，名七心界。應知六識轉爲意者，明有意界。應知六識轉謝過去，能與後識，爲所依邊，名爲意界。故知六識，居現在世名識，在過去名意。
次下釋妨，於中有二：一、別立意界妨，二、十八界不成妨。
且初第一，別立意界妨者。論云：若爾六識，即是意界。異此說何，復爲意界？頌曰：
釋曰：身者體也。此六識身，初謝過去，名無間滅。謂於中間，無間隔故。即此六識，無間滅已，爲後識依，即名意界。意者，所依義故，過去識得名爲意，由與現識爲所依故。
從此第二，十八界不成妨者。難前問起。論云：若爾實界，應唯十二，或應十七，六識與意更相攝故，何緣得立十八界耶？頌曰：
釋曰：成第六依故者，立意界所由也。眼等五識，各有別依，謂眼等五根。第六意識，無別所依，爲成此依故立意界。十八界應知者，結成十八界也。既立意界，由此六識各有所依，成十八界。所依能依境界各六故，成十八界。所依六者，謂眼等六根。能依六者，謂眼等六識。境界六者，謂色等六境。
從此第二，明總攝者。頌曰：
釋曰：總攝一切法，由一蘊處界者，正明相攝。攝一切法，由一色蘊、由一意處、由一法界，所以者何？且一切法不過五位：一色，二心，三心所，四心不相應，五無爲法。一切色法，一色蘊攝盡。一切心法，一意處攝盡。一切心所及不相應，並無爲法，一法界攝盡。故舉此三，攝法總盡。
攝自性非餘，以離他性故者，明攝分齊。前言攝者，唯攝自性，不攝他性，故云非餘。法與他性，恒相離故，故不相攝。自性攝者，色唯攝色，心唯攝心。且如眼處眼界及苦集諦，是色蘊攝，同色性故。不攝意處意界，及滅諦等，非色性故。
從此大文第三，明數開合，於中有二：一、明數合，二、明數開。
且初第一，明數合者。論云：眼耳鼻三，處各有二，何緣界體，非二十一？
頌曰：類境識同故雖二界體一釋曰：類同者，同眼自性故。境同者，同以色爲境故。識同者，同與眼識爲所依故。由此眼界雖二立一，耳鼻亦應如是分別。
其次第二，明數開者。論云：若爾何緣，生依二處？頌曰：
釋曰：然爲令端嚴者，論有二解。第一師解，爲所依身相端嚴故，界體雖一，而兩處生。若眼耳根處唯生一，鼻無二穴，身不端嚴。此釋不然。論主破云：若本來爾，誰言醜陋？又猫鵄等，有何端嚴。第二正解，爲所發識明了端嚴，現見世間，閉一目等，了別色等，便不分明，是故三根，各生二處。
從此大文第二，別釋名義。於中有六：一、釋三法名，二、教起因，三、蘊廢立，四、名次第，五、名廢立，六、攝異名。
初第一，釋三法名者。論云：已說諸蘊及處界攝，當說其義。此蘊處界，別義何云？
頌曰：聚生門種族是蘊處界義釋曰：初句釋義，次句結成。聚謂積聚，即是蘊義。故經言，諸所有色，若過去、若未來、若現在、若內、若外、若麁、若細、若劣、若勝、若近、若遠，如是一切略爲一聚，說名色蘊。此經意者，義有五門：
第一、三世門，謂無常已滅名過去，若未已生名未來，已生未謝名現在。
第二、內外門，自身名內，所餘他身非情名外；或約十二處辨，眼等五根名內，色等五境名外。
第三、麁細門，色有三種：一有見有對，謂色境也。二無見有對，謂眼等五根，聲香味觸也。三無見無對，謂無表色也。此三色中，有對名麁，無對名細，或相待立。如無見有對色，望有見有對色，名細。望無見無對色，名麁。
第四、劣勝門，染污名劣，不染名勝。色十一中，眼等五根，香味觸八，是無記性。色聲兩種，通三性。無表唯善惡。於三性中，善無記名不染，惡名染污也。
第五、遠近門，去來名遠，現在名近。如色蘊中有此五門，乃至識蘊亦有五門，應知亦然。唯麁細一門，與色蘊有別。謂眼等五識，相應四蘊，依五根名麁。第六意識，相應四蘊，唯依意根名細。或約地辨，謂九地中，下地名麁，上地名細。
生門者，是處義也。謂六根六境，是心心所，生長門處，由六識生必託根境方能起故。論云：是能生長彼作用義。依薩婆多宗，法體先有，不可言生，但生其用耳。
言種族者，是界義。論有兩釋：一、解族者，謂種族也。是生本義，謂十八界，爲同類因，各生自類等流果故，是法生本。如一山中有多銅、鐵、金、銀等族，說名多界。如是一身，或一相續，有十八類諸法種族，名十八界。
解云：金、銀等族，是金、銀等鑛。言一身者，一有情身。一相續者，一法相續。此一身一相續，合前喻中如一山中也。
問：若爾無爲，應不名界。謂無爲法，非同類因，不成生本故。
答：心心所法，生之本故。謂心心所緣無爲法生，雖不爲因而得爲境，是心心所生之本故。
有說界聲，表種類義。謂十八法，種類自性，各別不同，名十八界。此師解意，族謂族類，謂十八法，各各別也。如崔盧等姓，各各不同。薩婆多宗，三科俱實。若依經部，蘊處是假，唯界是實。若依論主，唯蘊是假，餘二並實。
從此第二，明教起因。論云：何故世尊，於所知境，由蘊等門，作三種說？頌曰：
釋曰：所化有情，有三品故，世尊爲說蘊等三門。
愚有三者：或愚心所，總執爲我，爲說五蘊，以五蘊中，一蘊是色，一蘊是心，分心所法，爲受想行三蘊，故說五蘊，能破彼執。或唯愚色，總執爲我，爲說十二處。以十二處中，十處是色，唯意法非色，故說處門，能破彼執。或愚色心，總執爲我，爲說十八界，以十八界廣說色心，十界是色，餘八是心，故說界門，能破彼執。
根亦三者，謂上、中、下根。上根聰利，說略便解，爲開五蘊。中根稍遲，說處方解。下根最鈍，要須廣說，故爲談界。
樂亦三者，爲樂略中及廣文故。如其次第，說蘊等三。從此第三，明蘊廢立。就中有二：一、正明蘊廢立，二、明蘊不攝無爲。
且初正明廢立者。論云：何緣世尊說餘心所，總置行蘊，分別受想爲二蘊耶？心所有四十六，唯除受想，餘四十四入行蘊攝，名餘心所。頌曰：
釋曰：初之兩句，正舉三因，後之兩句，結成別蘊。
言三因者：第一，諍根因。諍根有二，謂著諸欲，及著諸見。此二受想，如其次第，爲最勝因。味受力故，貪著諸欲。倒想力故，貪著諸見。
解云：諸欲者是五妙境也。諸見者是身見等五也。諸欲貪及諸見體是煩惱，煩惱名諍，即諍名根。受想二法，與諍根爲因，諍根之因，依主釋也。
第二，生死因者，由貪著受，起倒想故，生死輪迴，故受與想爲生死因，生死之因，依主釋也。
第三，明次第因者，隣次當辨。由上三因，於心所法，應知別立受想爲蘊。
從此第二，明無爲非蘊者。論云：何故無爲說在處界，非蘊攝耶？頌曰：
釋曰：初句正標，次句釋成。義不相應，論有三解。
第一解云，三無爲法，與色等義不相應故。謂體非色，乃至非識。無爲體非色，與色義不相應，乃至體非識，與識義不相應，故非蘊攝。
問：無爲既非五蘊，何不立爲第六蘊耶？答：亦不可說爲第六蘊，彼與蘊義不相應故。聚義是蘊，無爲非聚義，義不相應，不可立蘊。
第二解云：又言取蘊，爲顯染依。染淨二依，蘊言所顯，無爲於此二義都無，義不相應，故不立蘊。取蘊有漏，故顯染依。無漏五蘊，便是淨依，故但言蘊，便通染淨。
第三解云，有說如瓶破非瓶，如是蘊息應非蘊。解云：謂瓶破非瓶，不是瓶攝。蘊息是無爲，無爲非蘊攝。此第三釋。
論主破云：彼於處界，例應成失。解云：此意者，蘊息是無爲，無爲非蘊攝。處界息處是無爲，亦可無爲非處界，故將處界爲例，彼第三解成過失也。
從此第四，明名次第者。就中分二：第一蘊次第，第二處界次第。
且初第一蘊次第者。論云：如是已說諸蘊廢立，當說次第。頌曰：
釋曰：此之兩句，總有四義：一、隨麁次第，二、隨染次第，三、隨器等次第，四、隨界別次第。
且隨麁次第者。色有對故，諸蘊中麁。謂五蘊中，色蘊有對，餘四無對。故色最麁，先說色也。無色中麁，唯受行相，故世說我手等痛言。無色者，受等四蘊，於中最麤唯受行相。何以得知？故舉喻言手等也，言痛即在苦受，不言手等想，明知受麤於想，故先說受。
待二想麁，男女等想，易了知故。解云：待者對也，二者行識二蘊也。想對此二即麁，故言待二想麁。次說想蘊也。
行麁過識，貪瞋等行，易了知故。此貪瞋等，是行蘊攝。既易了知，明知行蘊麁於識蘊。
識最爲細，總取境相，難分別故。解云：境有二相，一者總相，謂色聲等。二者別相，謂違順等。心所取別，識取總相，故難分別，最爲細也。
第二、隨染次第者，或從無始，生死已來，男女於色，更相愛樂，此由耽著樂受味故，耽受復因倒想生故，此倒想生，由業煩惱煩惱是行蘊攝故，如是煩惱依識而生，由此隨染，立蘊次第。
第三，隨器等次第者。器等者，等取飲食、助味、厨人、食者也。夫欲請客，先求食器。既得其器，次求米麵，以爲飲食。米麵已辦，次求鹽酢，以爲助味，便付厨人，使令調合。飲食既辦，進客，令食。
色蘊如器，如世間器，飲食所依。色亦如是，受所依故。受類飲食，如世間食，有損有益，受亦如是，樂受益人，苦受便損。想同助味，如世鹽酢，助生食味，想亦如是，起怨想時，生苦受味，起親想時，生樂受味。行似厨人，由行蘊中，有業煩惱，能感異熟。如世厨人，造得飲食。識喻食者，受果報故。故隨器等，立蘊次第。
第四，隨界別次第者。於欲界中，有諸妙欲，色相顯了，先說色蘊。於色界中，有勝喜等，受相顯了，次說受蘊。三無色中，取空等相，想相顯了，次說想蘊。第一有中，思最爲勝，行相顯了。解云：第一有中，非想地也。謂思是業，行蘊所攝。由非想業，能感有頂八萬劫果。故思最勝，行相顯了，次說行蘊。
此前四蘊，識住其中，故後說識。謂識住色中，識住受中，識住想中，識住行中；四是所住，識是能住，故識後說。由如世間，田種次第，先田後種。田喻四蘊，識喻其種。
由上四義，立蘊次第故，故此五蘊，無增減失。
又論云：即由如是諸次第因，離行別立受想二蘊。謂受與想，於諸行中，相麁生染，類食同助。二界中強，故別立蘊。前次第因，鄰次當辨，是此文也。相麤者，受想麤門。生染者，是受想生染門。類食是受也，同助是想也，此是受想器等門。二界中強者，受色界強，想無色強，是受想界次第門。故次第因含此四門也。
其次第二，明處界次第者，論云：處界門中，應先辨說六根次第，由斯境識次第可知。頌曰：
釋曰：前三句，約境明次第。第四句，約處明次第。前五境唯現者，前五根境，謂六根中，眼等前五，唯取現境，是故先說。第六意根，取境不定。意境有四，三世、無爲。於此四中，或時取一，或二三四，是故後說。
四境唯所造者，初句前字，流至此中應言前四境也。謂五根中，前四根境，唯是所造，是故先說。身境不定，是故後說。謂身取觸，觸有十一，四是能造，地水火風；七是所造，滑澁等。身根有時，或取大種，或取所造，或二俱取，故不定也。
餘用遠速明者，餘謂前四，眼耳鼻舌，身意外故，名之爲餘。此四根中，先說眼耳，取遠境故；鼻舌不爾，是故後說。於眼耳中，眼用遠故，在耳先說。遠見山河，不聞聲故。又眼用速，先遠見人撞擊鐘鼓，後聞聲故。鼻舌二根，用俱非遠。先說鼻者，謂由兩義：一速，二明。一速者，如對香美諸飲食時，鼻先臭香，舌後嘗味。二明者，鼻能取味中之細香，舌不能取香中之細味也。
或隨處次第者。處是六根所依之處，隨所依處有上下故，辨根次第。謂眼所依最居其上，其次耳鼻舌，身多居下，意無方所，有即依止諸根生者，故最後說。解云：謂六識身，總名爲意。眼等五識，依五根生，非第六識，故言有即依止諸根生者。
從此第五，明名廢立者。論云：何緣十處皆色蘊攝，唯於一處，立色處名？又十二處，體皆是法，唯於一種，立法處名？頌曰：
釋曰：爲差別三字，通下兩句。且初爲差別故一處名色者。境有境性，種種差別，名差別也。謂色等五境，爲境性，是境界故。眼等五根，名有境性，有境界故。於此十處，若總名色，即無如此境、有境性種種差別。爲差別故，建立爲十，唯一名色。又眼等九各有別名，唯此色處，而無別名，爲眼等九名所簡別，雖標總稱，即受別名。
言最勝者，明色處得通名也。於十處中色處最勝，故立通名。色有三義，名爲最勝，一者有對故，二有見故，三諸世間同說爲色故。眼等九處，唯有有對一義，無餘兩義，不名最勝。
又爲差別故一名爲法處者，釋法處也。若總言法，即無差別。謂差別故，立一法處，如色應知。攝多增上法者，此明法處得立通名，一、攝多法。有六十四法，名爲多法。心所有四十六，不相應有十四，無爲有三，及無表色，此等諸法，法處攝故。二、攝增上法。增上法者，所謂涅槃，唯法處攝。由此兩義，獨名爲法。
從此第六，明攝異名。於中有三：一、略攝法蘊，二、明類攝餘蘊等，三、別明六界等。
就第一略攝法蘊，復分兩種：一、攝法蘊，二、明法蘊量。
且初第一攝法蘊者。論云：諸契經中，有餘種種蘊，及處界名相可得，爲即此攝，爲離彼耶？經中種種蘊及處界者。蘊者謂八萬法蘊，於戒等五蘊名種種蘊。處謂十遍處、八勝處、五解脫處、無想天處、非想天處，名種種處。界謂六十二界、地等六界，名種種界。此經中蘊，爲即此論五蘊所攝？此經中處，爲即此論十二處攝？此經中界，爲即此論十八界攝？爲離彼蘊處界耶？彼皆此攝，如應當知。此論文總答前問。彼經中蘊處界皆此論中蘊處界攝，如其所應當知，下文當辨。
且辨攝餘諸蘊名相。頌曰：
釋曰：論有兩釋，諸說佛教語爲體者，彼說法蘊，皆色蘊攝，語是音聲，故色蘊攝。諸說佛教名爲體者，彼說法蘊，皆行蘊攝，名是不相應行，故行蘊攝。
從此第二，明法蘊量。論云：此諸法蘊，其量云何？頌曰：
釋曰：初兩句頌，約文定量。第三句，約義定量。第四句，約行定量。
論云：有諸師言，八萬法蘊一一量等法蘊足論，謂彼一一有六千頌，如對法中法蘊足論說。
或隨蘊等言者，是第二師約所詮義以爲其量，或者顯第二解也。
隨蘊等者，蘊者謂五蘊。等等取十二處、十八界、十二因緣、四諦、四食、四靜慮、四無量、四無色、八解脫、八勝處、十遍處、三十七覺品、六神通、一無諍定、一願智、四無礙解等，一一教門，名一法蘊。
如實行對治者，是第三解。就行定量，是婆沙中，正義家釋，故云如實。行謂貪瞋癡等，八萬行別。對治者，是不淨觀等，能對治門。所對治貪等，有八萬故。能對治教，亦有八萬。言八萬者，謂貪瞋等，十種隨眠。此十隨眠，一一皆以九隨眠爲方便，足成一百。此有前分一百，後分一百，合成三百。置本一百，就前分一百，一一皆以九隨眠爲方便，成一千。後分一百，亦以九隨眠，爲方便，復成一千。兼本一百，成二千一百。已起有二千一百，未起有二千一百，足滿四千二百。約多貪、多瞋、多癡、著我、思覺，此之五人，一一有四千二百，合成二萬一千。更就三毒等分四人，以配一一，有二萬一千，遂成八萬四千。
如彼所說，八萬法蘊，皆此五中，二蘊所攝。若聲爲體，是色蘊所攝。若名爲體，是行蘊攝。
從此大文第二，類攝餘蘊等。論云：如是餘處諸蘊處界，類亦應然。餘處者，餘經處也。餘經所明諸蘊處界，皆此論中蘊處界攝，故言類亦應然也。頌曰：
釋曰：初句標經。次兩句，明論攝經。下一句，勸觀。
如是餘蘊等者，標經所說。如是餘經，所明蘊等，等取處界。蘊謂戒等五蘊。處謂十遍處等。界謂六十二界等。各隨其所應，攝在前說中者，明論攝經。謂經所明，蘊處界三，各隨所應，攝在此論。前所說中，謂此論五蘊攝經五蘊。此論十二處，攝經十遍處等。此論十八界，攝經六十二界。故言各隨其所應也。應審觀自相者，觀知攝相，相者性也。應審觀彼一一自相。夫言攝者，唯攝自相。色唯攝色，心唯攝心，名自相也。
經中五蘊，謂戒、定、慧、解脫、解脫知見也。彼中戒蘊，此色蘊攝，戒是道共無表色也。彼餘四蘊，是行蘊攝。解脫蘊以勝解爲體。解脫知見蘊，取盡無生智爲體。此之四蘊，是心所法，故行蘊攝。
又諸經說，十遍處等，前八遍處，無貪性故。十二處中，是法處攝。若兼助伴，五蘊性故。即此意處，法處所攝。此中色蘊，取定共無表色也。色等四蘊，是法處攝。識蘊是意處攝。攝八勝處，應知亦爾。空識二遍處，空無邊等四無色處，四蘊性故，即此意處法處所攝。復有二處，謂無想有情天處，及非想非非想處。初處即此十處所攝，無香味故。後處即此意法處攝，四蘊性故。
又多界經說界差別有六十二界，隨其所應當知皆此十八界攝。如有頌曰：界有六十二，十八界爲初，三六一四種，三六一十八，加一四成二十二界；足前十八界成四十。六三後二二。六三十八，二二成四，合二十二，足前成六十二。
三六者，一六謂地、水、火、風、空、識界；二六謂苦、樂、憂、喜、捨無明界；三六謂欲、恚害無恚、無害無欲也。一四種者，謂受、想、行、識也。六三者：一三欲界：色界、無色界；二三色界：無色界滅界；三三過去界，現在界未來界；四三善界不善界無記界；五三劣界處，中界妙界；六三學界無學界，非學非無學界也。後二二者：一二有漏界，無漏界；二二有為界，無為界也。
從此第三，別明六界。論云：地水火風，四界已說，空識二界，未說其相。爲即虛空名爲空界，爲一切識，爲識界耶？問也。不爾。答也。云何？徵也。
頌曰：空界謂竅隙傳說是明闇釋曰：空界謂竅隙者，正明空界非虛空也。唯取門窓，及口鼻等。內外竅隙，名爲空界。傳說是明闇者，出空界體，應知此體，不離晝夜，晝以明爲體，夜以闇爲體。依經部宗，空界是假。薩婆多師，空界是實，明闇爲體。論主意朋經部，故曰傳說。
識界有漏識者，正明識界，非無漏識也。有情生所依者，明無漏識非識界所以也。由許六界是諸有情生所依故，若無漏法，破壞三有，非生所依，故無漏識非識界也。
從此第三，諸門分別，總有二十二門，分別十八界。此有三門。論云：於前所說十八界中，幾有見、無見？幾有對、無對？幾善、幾不善、幾無記？頌曰：
釋曰：一有見謂色者，十八界中，一界有見。所謂色界，由顯形色在此在彼差別不同，遂能示現此彼言說，言說名見，有彼言說故，故名有見。亦解見謂眼根，觀照色故，色有眼見，名爲有見。
十有色有對者，五根、五境，稱之爲十，體是色故，名爲有色。此十色界，極微所成，更相障礙，故名有對。論云：如手礙手，如石礙石，或二相礙手石名二。
應知有對，總有三種：一、障礙有對，二、境界有對，三、所緣有對。
對是礙義，礙有二種：一、障礙礙，二、拘礙礙。障礙礙者，謂障礙有對，十色爲體，障礙即有對，持業釋也。拘礙礙者，謂境界、所緣二種有對。
境界有對體者。論云：謂十二界六根六識，法界一分於法界中唯取心所，故云一分。諸有境法，於色等境前十二界及法界一分，能取境故，名諸有境法。於色等境者即所取境也，此十二界，爲境所拘，名爲有對，境界之有對，依主釋也。
所緣有對體者，謂七心界全，六識及意界也。法界一分，心所是也。言所緣者，色等六境也。言有對者，七心界，法界一分也。此七心界法界，名所緣有對者，爲所緣境，之所拘礙，名爲有對，所緣之有對，依主釋也。
論引施設足論，證境界有對，作四句分別。故施設足論，作如是說：此中於水，有礙非陸，如魚等眼。於陸有礙非水，從多分說，如人等眼。有於俱礙，如畢舍遮，唐云食血肉鬼室獸摩羅，及捕魚人，蝦蟆等眼此畢舍遮等於水陸俱能見色，故通俱礙耳。有俱非礙，謂除前相。
論云：境界所緣，復有何別？問也。若於彼法，此有功能，即說彼爲此法境界。心心所法，執彼而起，彼於心等，名爲所緣。
解云：答也。彼法者，色等六境也，此有功能者，此六根六識，於彼色等，有見聞等功能也。
准此論文，功能所託，名爲境界，如眼能見色，識能了色，喚色爲境界，以眼、識於色有功能故也。心心所法，其性劣弱，執境方生，猶如羸人非杖不起，故色等境，識所攀附，名爲所緣也。已上註也。
准此論文，境界、所緣二義全別，且如一色被眼所見，名爲境界，眼爲有功能於色故也。即此一色，能引識起，名爲所緣，爲與識爲力故也。
由此道理，礙取境義邊，名境界有對。故境界有對，通六根、六識，以根及識能取境故。礙緣境義邊，名所緣有對。故所緣有對，唯心心所，以心心所杖境起故。亦光法師云：礙體義邊，名所緣有對。礙用義邊，名境界有對。更有多釋，煩而不敘。
亦論云：云何眼等，於自境界及自所緣轉時，說名有礙？問礙義也。云何眼根、眼識等，於自境界轉時說名有礙？問境界有對也。云何眼識等，於自所緣轉時說名有礙？問所緣有對也。言自簡他，如眼見色、耳聞聲也。越彼依餘，此不轉故。解云：答也。越彼色等，於餘聲等此眼等不轉故，名爲礙也。或復礙者，是和合義。謂眼等法，於自境界及自所緣和合轉故。解云：是約和合義以釋礙也。
問：若法境界有對，亦障礙有對耶？
答：應作四句。謂七心界、法界一分諸相應法，四十六心所名諸相應法，是第一句。能取境故，名境界有對，非極微成，非障礙有對。色等五境，是第二句。極微成故，名障礙有對，不能取境，非境界有對。眼等五根，是第三句。極微成故，名障礙有對，能取境故，亦名境界有對。法界一分，非相應法，是第四句。於法界中，除心所外，餘得非得等，名非相應法也。非極微成，故非障礙有對，不能取境，故非境界有對。
問：若法境界有對，亦所緣有對耶？答：應順後句。謂所緣有對，必是境界有對。以心心所，緣境起時必取境故。自有境界有對，而非所緣有對，謂眼等五根。以眼等根能取境故，名境界有對，不緣境故，非所緣有對。
依經部宗中，大德鳩摩羅多，作如是說。鳩摩羅多，此云豪童也。是處心欲生，他礙令不起，應知是有對，無對此相違，此頌意者，如有色處，其心欲生，被他聲礙，心遂不起。心不起時，名爲有對。心正生時，即名無對。不同有宗於心生位說名有對。論主意朋鳩摩羅多釋。故論云：此是所許。
此除色聲八，無記餘三種者，三性分別門，此十色中，除色聲二，所餘八種，是無記性。無記二字，義屬上句。餘謂色聲，是通三性。言三性者：一、善，二、不善，三、無記。
若法可讚置白品中，名爲善性。若法可毀置黑品中，名爲不善性。非可讚毀，名爲無記。亦解不能記異熟果，故名無記。
眼等八種，不可記爲善不善性，是無記攝。若色聲二，從善心力等起身語表攝，是名爲善性。若從不善心力等起身語表攝，名爲不善。從無記心等起身語表攝，名爲無記，及不從心所等起，總名無記。言色聲二者，身表是色，語表是聲。言等起者，心王心所，等能引起，由色聲二非自性善惡，約能發心，判成善惡。心若是善，所發身語，亦名爲善。心若不善，所發身語，亦名不善。所以身語，名等起善。
從此第四，三界分別門。論云：已說善等，十八界中，幾欲界繫？幾色界繫？幾無色界繫？頌曰：
釋曰：欲界所繫，具足十八。色界所繫，唯十四種，除香味境及鼻舌識。除香味者，段食性故，色界無段食，故無香味。除鼻舌識，無所緣故，鼻識緣香，舌識緣味，既無香味，故無鼻舌識。無色所繫，唯後三種，所謂意界、意識界、法界。眼等五根，色等五境，此十是色。無色離色，故無此十。無此十故，五識亦無。故論云：依緣無故，五識亦無，五根爲依、五境爲緣故唯後三無色界繫。
從此第五，有漏無漏分別門。論云：已說界繫，十八界中，幾有漏？幾無漏？頌曰：
釋曰：意法意識通者，通有漏、無漏二也。謂意及意識，道諦攝者，名爲無漏，餘名有漏。法界若是道諦、無爲，名爲無漏，餘名有漏。法界有無漏心所法名道諦也。餘十五界，唯是有漏，道諦無爲，所不攝故。
從此第六，有尋有伺門。於中有二：一、正分別，二、釋妨難。
且正分別者，論云：十八界中幾有尋有伺？幾無尋唯伺？幾無尋無伺？頌曰:釋曰：眼等五識，有尋有伺，由與尋伺恒共相應。謂眼等五識，有二種因，故與尋伺恒相應也。一、行相麁，二、外門轉。由此二因，故眼等識，與尋伺俱，其義決定，故說唯言。
後三三餘無者，後三謂意法意識，根境識中，各居後故。重言三者，明此三界，皆通三品，三品名三。言三品者，一、有尋有伺品，二、無尋唯伺品，三、無尋無伺品。故論云：此後三界，皆通三品，意界意識界，及相應法界，除尋與伺。法界中有四十六心所法，名相應法界。於四十六心所中，除卻尋伺，取餘四十四心所。謂尋伺二種，不通三品，故除之也。今此文中意明通三品也。
若在欲界初靜慮中，有尋有伺。若在靜慮中間，無尋唯伺。第二靜慮，已上諸地，乃至有頂，無尋無伺。明意界、意識界、及四十四相應法界，在諸地中通三品也。又論云：法界所攝非相應法、靜慮中間伺，亦如是。法界中有十四不相應、及三無爲兼無表色，名非相應法。此非相應法及靜慮中間伺，同前第三無尋無伺品，故言亦如是。謂非相應法不與尋伺相應故，名無尋無伺。其中間禪伺：地法中無尋故，不與尋相應，故名無尋也；伺無第二伺共相應，故名無伺也。
又論云：尋一切時，無尋唯伺，無第二尋故，但伺相應故。尋同前第二品，名無尋唯伺。尋無兩尋同一時起，故無第二尋也；由尋無第二尋故，尋不與尋相應。故尋名無尋。尋得與伺相應，尋名唯伺。請細讀看之也。
又論云：伺在欲界初靜慮中，三品不收，應名何等？此問意，伺非三品收者。伺不與伺相應，故不可言有尋有伺品。伺得與尋相應，故不可言第二無尋唯伺品及第三無尋無伺品。既非三品，應名何等？此應名曰無伺唯尋，無第二伺故，但與尋相應故。此文答前問也。伺無第二伺共相應，故名爲無伺。與尋相應，故名唯尋也。
由此故言有尋有伺地有四品法：由此者，由有第四無伺唯尋品也。有尋有伺地者，欲界初禪是也。一、有尋有伺，謂除尋伺，餘相應法。餘相應法者，餘四十四心所法也。二、無尋唯伺，謂即是尋。三、無尋無伺，謂即一切非相應法。非相應法者，法界中有十四不相應、三無爲法、及無表色也。四、無伺唯尋，謂即是伺。
言餘無者，餘十色界，無尋無伺，常與尋伺不相應故。
從此第二，釋妨難。論問起云：若五識身，有尋有伺，如何得說無分別耶？頌曰：
釋曰：上兩句釋難，下兩句出體。傳說分別，略有三種：一、自性分別，二、計度分別，三、隨念分別。由五識身，雖有自性而無餘二。論云：如一足馬名爲無足。是故經中，說無分別。自性分別者，體唯是尋，後心所中，自當辨釋。以意地散慧者，出計度分別體。散謂非定，簡定中慧。意識相應，簡五識心。故第六識相應散慧，名爲計度分別。意諸念爲體者，出隨念分別體。若定若散，意識相應諸念，名爲隨念分別。念通定散，故名爲諸。
此下第七有所緣無所緣門，第八有執受無執受門。論問起云：十八界中幾有所緣？幾無所緣？幾有執受？幾無執受？頌曰：
釋曰：初兩句者，答第七問。下兩句者，答第八問。七心者，六識意界也。法界半者，於法界中，有四品法，今唯心所法，取非全故，名爲半也。此七心界，及法界半，爲有所緣。緣謂攀緣，心心所法名爲能緣，境名所緣，有彼所緣，名有所緣。餘無者，餘謂十色界，及法界所攝非相應法，不能緣境，名無所緣。
前八界及聲無執受者，前謂取前七心界，及法界全，此八及聲，總成九界，名無執受。餘二者，餘謂所餘。謂眼等五根，色香味觸。此之九界，各通二義：一、有執受；二、無執受。有眼等五根住現在世，名有執受；過去未來名無執受。色香味觸住現在世，與五根不相離者，名有執受；若在現在，不與根合及在身外並過去未來法，名無執受。解云：色香味觸總有三類，名無執受。一不與根合，謂髮毛等；二在身外，謂非情中地水等。三過去未來者也。
論云：有執受者，心心所法，共所執持，攝爲依處，名有執受。損益展轉，更相隨故。由眼等五根，彼心心所攝爲所依處。若扶根，四境攝爲依處。故眼等九界，有心心所執受故，有彼執受名有執受。由執受故，眼等與心損益相隨；心有喜樂身亦益也，心若苦惱身亦損也。
從此大文第九大種所造門，第十積集非積集門。論問起云：十八界中，幾大種性？幾所造性？幾可積集性？幾非可積集性？頌曰：
釋曰：上三句答第九問，下一句答第十問。觸界中有二者，觸謂身所覺。觸通二種：一、謂大種，地水火風。二、所造，滑澁等七。餘九色所造者，餘謂所餘眼等五根，色等四境，唯除觸也。此九色界，唯所造性。法一分亦然者，法界一分，無表業色，同前九界，亦唯所造，故言亦然。法界中有四分法：一、相應法，二、不相應法，三、無表色，四、無爲法。今唯取無表，故言一分也。
十色可積集者，五根五境名爲十色，極微所成，名可積集，義準餘八，非可積集，非極微故。
從此已下，第十一能斫所斫門，第十二能燒所燒門，第十三能稱所稱門。論問起云：十八界中幾能斫？幾所斫？幾能燒？幾所燒？幾能稱？幾所稱？頌曰：
釋曰：上兩句者，色香味觸，名外四界，此即名爲能斫所斫。四塵成斧，名爲能斫。四塵成薪等，名爲所斫也。
問：何法名斫？
答：薪等色聚，相逼續生，斧等分隔，令各續起，此法名斫。
亦所燒能稱者，如外四塵名能斫所斫，所燒能稱其體亦然也。能燒所稱諍者，諍謂諍論，能燒所稱兩解不同，名爲諍論。謂或有說，能燒所稱體亦如前，唯外四界。或復有說，唯有火界，可名能燒，所稱唯重，重者所造觸中重觸也。
從此第十四，五類分別門。論問起云：十八界中幾異熟生？幾所長養？幾等流性？幾有實事？幾一剎那？頌曰：
釋曰：內五有熟養者，眼等五根，唯通二類，有異熟生及所長養。業所感得，名異熟生。於現在世，因飲食等，長小令大，養瘦令肥，名所長養。
眼等五根，體非無爲，不名有實。又非苦忍初心，不名一剎那。
問：眼等五根，同類因生，有等流性，何故不言通等流耶？
答：五類明義，體各不同，互不相攝。
若眼等五根，異熟生攝不盡者，方立長養攝。若此二類攝不盡者，方立等流。今此二類攝根總盡，其眼等五根，離二類外更無別有眼等根性，故不立等流。雖眼等內亦有等流，離異熟性及所長養，無別性故所以不說。
異熟生義，論有四解：一云異熟因所生，名異熟生。如牛所駕車名言牛車，略去中言故作如是說。此解異熟，或屬因或屬果，若屬因者，異熟即因，名異熟因，持業釋也。若屬果者，異熟之因，名異熟因，依主釋也。若言異熟生，唯依主釋，謂異熟因所生名異熟生，略去因所二字，但言異熟生，如言牛車略去所駕二字也。
第二解云：或所造業，至得果時，變而能熟，故名異熟，果從彼生，名異熟生。謂所造業，未至得果，起取果用。至得果時，起與果用。此與果用，與前取果用異故，名之爲變。變即是異，是能熟故，名異熟。異即是熟，故名異熟，持業釋也。果從彼生，名異熟生，異熟之生，依主釋也。此解意，異熟在因，生屬果也。
第三解云：彼所得果與因別類，而是所熟故名異熟。此解意，果是無記，因是善惡，故言與因別類，名之爲異，復是所熟，異熟即生，持業釋也。
第四解云：或於因上，假立果名。此解意：果名異熟，同第二解。因非異熟，而今因名異熟者，此於因上立果名故。因名異熟，有異熟故，是有財釋也。果從異熟因生名異熟生，異熟之生依主釋也。
所長養者，且能長養，有其四種：一則飲食，二者資助如塗洗也，三睡眠，四等持。此四勝緣，資益五根，長小令大，養瘦令肥，名所長養。能長養通三性，所長養唯無記。今五類門，取所長養也。
聲無異熟生者。聲有二類：一則等流，二所長養。無異熟生者，夫異熟色，任運而起，聲隨欲轉，有間斷故，無異熟生。
八無礙等流，亦異熟生性者，七心法界，無積集故，名八無礙，此有等流、異熟生性。若從同類、遍行因生，名等流性。從異熟因所引生者，名異熟生。非積集故，無所長養。
餘三者，餘謂餘四色香味觸，此四是前眼等五根，及八無礙外，名之爲餘。此之餘四，通三類也。有異熟因，有所長養，有等流性。
實唯法者，無爲名實，非四相遷，體堅實故，此法界攝;故唯法界獨名有實。
剎那唯後三者，意、法、意識名爲後三，唯此三界，有一剎那。謂見道初心，苦法忍品，唯有此一剎那心，究竟不從同類因生，非等流故，名一剎那。餘有爲法，無非等流。苦忍相應心，名意界意識界也；望後名意，望前名意識也。受等俱起法，名爲法界。
從此下第十五，得成就門。依薩婆多宗，若得至生相名得，若得至現在名成就。成就時不名得，得時不名成就。言生相者，在未來世也。論云：如是已說異熟生等。今應思擇，若有眼界，先不成就，今得成就，亦眼識耶？若眼識界，先不成就，今得成就，亦眼界耶？如是等問，今應略答。頌曰：
釋曰：眼與眼識，四句分別。獨俱得非等者，獨是兩單句也，俱得者是俱句也，非者俱非句也。等者，明成就不成就四句也。
且獨中第一單句，謂得眼不得識。謂生欲界漸得眼根。漸得眼言，意顯胎卵濕生。若是化生，根頓得故。夫論眼根，是異熟無記，唯法俱得，故約漸得，但名得眼。眼識通三性，有前後俱得，先中有位，已起眼識。今此漸得眼根，是受生已後，識前成就故，故不名得。及無色沒生二三四靜慮時。生二三四靜慮，中有初起唯有眼根而無眼識，眼識未起故，故不名得也。
第二單句，得識不得眼。謂已生二三四靜慮地，眼識現起。現之言正、起之言生，識在生相名爲現起。此所起識在生相位，正在未來，爾時名得。其眼根在現在，名成就不名得也。
第三俱句者，根識俱得。謂無色沒，生欲界及梵世時，欲界梵世，中有初心，根識俱有，爾時名得。
第四俱非句者，謂除前相。
頌言等者，等取成就四句：第一句者，成就眼根，不成就眼識。謂生二三四靜慮地，眼識不起。第二句者，成就眼識，不成就眼根。謂生欲界，未得眼根，及得已失。謂生欲界，必成就識，地法成故。未得根者，謂初受胎時也。及得已失者，謂是生後盲人也。既無眼根，故不成就。第三句者，謂生欲界，得眼不失，及生梵世，若生二三四靜慮，正見色時，根識俱成就也。第四句者，謂除前相。
從此第十六，內外門。論云：十八界中，幾內？幾外？頌曰：
釋曰：內有十二，六根六識。此十二界，心所依故，所依親近，說名爲內。色等六境，爲心所緣，所緣疎遠，說名爲外。
從此第十七，同分彼同分門。論云：十八界中，幾同分？幾彼同分？頌曰：
釋曰：法同分者，法謂法界，此法界中，唯有同分，無彼同分。泛論六境名同分者，與能緣識定爲所緣。定有二義：一、如色等五境，與識定爲所緣，名之爲定。謂五識名定，緣境不雜故。今此五境得名定者，謂與五識，定爲所緣故，五識緣時，說名同分。雖被意識緣，以非定故，故非同分。第二法境名定，體即是定，唯意識緣，是決定故。定被意識緣，所以望意識名同分。
論云：無一法界不於其中，已正當生無邊意識，故此法界，恒名同分。無邊意識，是無我觀，緣境無邊故。已正當生者：過去已生，現在正生，未來當生。
餘二者，謂餘十七界皆有同分及彼同分，若作自業名爲同分，不作自業名彼同分。作自業者，業謂業用，如六根六識，約能取境，名自業用。若不能取境，名不作自業。色等五境，約爲境名作自業，不爲境名不作自業。
此中眼根，於有見色，已見、正見、當見，名同分眼。如是廣說，乃至意根，各於自業境，應說自業用。彼同分眼，但有四種，謂不見色，已滅、正滅、當滅、及不生法。如眼有四，乃至身界，亦有四種，准眼應知。意彼同分，唯有一種，謂不生法，意生必同分，故唯不生，名彼同分也。
色界爲眼已正當見，名同分色。彼同分色，但有四種，謂非眼見、已滅、正滅、當滅，及不生法。如色既爾，乃至觸境，應知亦然。同分亦三，彼同分四也。
眼等六識，同分有三：已生、正生、當生故。彼同分一，唯不生法故，如意界說問：何故名同分彼同分耶？
答：此有三解。第一解云，根境識三，更相交涉，故名爲分。同有交涉分，故名同分。第二解云，或復分者，是已作用，作自業者，名已作業。同有作用分，故名同分。第三解云，或復分者，是所生觸，三和生觸，同有生觸，故名同分。
彼同分者，論云：由非同分與彼同分，種類分同，名彼同分。解云：如不見色眼，名非同分。此非同分，與彼見色眼，種類分同，名彼同分。言種類分同者，同眼自性故，互相引起故，又相繫屬故。
從此第十八，三斷門。論云：十八界中，幾見所斷？幾修所斷？幾非所斷？頌曰：
釋曰：十五界者，五根、五識及與五境，唯修斷。
後三界通三者，意法意識通三種斷，若意界意識界，與八十八隨眠相應，及俱有法，並隨行得，皆見所斷。苦諦有十煩惱。集滅各七，除身見、邊見、戒禁取也。道諦有八，除身邊見。四諦合成三十二。上界除瞋，有二十八，謂四諦下，各除瞋故，成二十八。上二界各有二十八，合成五十六。兼欲界三十二，成八十八。此等隨眠，是分別惑，迷理起故。纔見諦時，彼皆斷故，名見所斷。見謂見諦，見是能斷，惑是所斷，見之所斷，名見所斷，依主釋也。俱有法者，謂與見惑，相應心所，兼四相是也。此意等三，除見斷外諸餘有漏，皆修所斷；通無漏故，名非所斷。
不染非六生，色定非見斷者，此通外難。謂經部宗，許異生性及招惡趣身語業等是見所斷。謂得見道，彼異生等，永不復生。既與見道，極相違故，應見所斷。爲答此難，故有斯頌。雖爾，此法定非見斷。略說非見斷，總有三種：一、不染法，善無記也。二、非六生，謂五識也。不從第六意生名非六生也。三者、色法。此三種法，定非見斷，非迷諦理親發起故，謂不染，非六生非迷諦理，色法非見惑親發也。然異生性，是不染污，無記性攝，身語惡業，是色法故，故此二種，非見所斷。
從此第十九是見非見門。於中有二：一、正明，二、傍論。
且初正明者，論云：十八界中，幾是見？幾非見？頌曰：
釋曰：眼全是見，觀照色故，法界一分八種名見，謂身見等五染污見。六、世間正見，謂意識相應善，有漏慧也。七、有學正見，謂有學身中，諸無漏見。八、無學正見，謂無學身中，諸無漏見。此八是慧，推度境故，皆名爲見，法界所攝，名一分也。
問：何故世間正見，唯意識相應？
答：頌言：五識俱生慧非見不度故，以無分別故，不能決度，是故非見。
後四句頌，破識見家，謂尊者法救，許眼識見；尊者世友說眼根見。故論云：若爾眼根，不能決度，云何名見？識見家難也。以能明了觀照諸色，故亦名見。眼見家答也。
若眼見者，餘識行時，亦應名見？此難意：依此宗，六識不並起故，餘識行眼便無識。許眼見者，何故非見？非一切眼，皆能現見。眼見家答也。
誰能現見？徵也。謂同分眼，與識合位，能見非餘。釋第五句頌。
若爾則應彼能依識見色非眼？識見家難。眼不爾，眼識定非能見。釋第六句。
所以者何？徵也。傳說不能觀，被障諸色故。眼根有對，於障外色，理不合見。若識見者，識無對故。壁等不礙，應見障色。此眼見家答。釋第七第八句也。
依經部宗，說眼根見，假而非實。故論云：經部諸師，作如是說，如何共聚，楂掣虛空，眼色等緣，生於眼識，此等於見，孰爲能所，但順世情，假興言說，眼名能見，識名能了，智者於中，不應封著。
從此第二，傍論。於中有七：一、兩眼見先後，二、六根六境離合，三、根境量大小，四、六識依世攝，五、眼等得依名，六、識隨根立稱，七、依地同異別。
且初第一，兩眼見先後者，論云：於見色時，爲一眼見，爲二眼見，此無定准。頌曰：
釋曰：阿毗達磨諸大論師，皆咸言，或時二眼俱見。以開二眼見色分明，閉一目時不分明故。故知有時二眼見色。又開一眼，觸一眼時，便於現前，見二月等。閉一觸一，此事即無。是故或時，二眼俱見，非所依別，識成二分，住無方所，故不同礙色也。
從此第二，六根境離合。論云：若此宗說眼見耳聞乃至意了，彼所取境，根正取時，爲至不至？頌曰：
釋曰：眼耳意根，取不至境。謂眼能見遠處諸色，眼中藥等，則不能觀。謂耳能聞遠處聲響，逼耳根者，則不能聞。意無色故，不可名至。故此三根，取不至境。三相違者，三謂鼻舌身，此三取至境故與上相違也。
從此第三，根境量大小者。頌曰：
釋曰：鼻等者，等取舌身，此三唯能取等量境。言等量者，如根微量，境微亦然，相稱合生鼻等識故。眼耳取境，大小不定。謂眼有時見小，如見毛端。有時見大，如見山等。有時取等，如見蒲桃。耳不定者，取蚊虻雲琴聲，大小等別，雲聲是雷，依雲起故。西方呼雷，爲雲聲也。意無質礙，不可辨其形量差別。
從此第四，六識依世攝者，論云：如前所說，識有六種，謂眼識界，乃至意識界。爲如五識唯緣現在、意識通緣三世非世，如是諸識依亦爾耶？不爾，云何？頌曰：
釋曰：後依唯過去者，後是第六識，於六識中，最居後故。此第六識，唯依過去無間滅意。五識依或俱者，或表不定。眼等五識，所依有二：一者過去，謂無間意。二者現在，眼等五根。識與五根同現在故，名之爲俱。或言表此亦依過去，故五識依名或俱也。
問：如是眼識所依性者，即是眼識等無間緣耶？設是眼識等無間緣，復是眼識所依性耶？
答：應作四句。第一句者，俱生眼根。眼根是眼識所依性，非等無間緣；等無間緣，唯心心所，眼根是色，故非此緣。
第二句者，謂無間滅心所法界。無間滅言，意表過去，過去心所，與現在眼識，爲等無間緣；非心王故，非是眼識所依性也。
第三句者，謂過去意根。無間滅意，與現在眼識爲所依性；是心法故，復是眼識等無間緣。
第四句者，謂除前相所說法。如眼既爾，乃至身識應知亦然。
問：若是意識所依性者，復是意識等無間緣耶？若是意識等無間緣，復是意識所依性耶？
答：順前句答。謂是意識所依性者，定是意識等無間緣。意識所依即是意根故，故通俱句也。有是意識等無間緣，非與意識爲所依性。謂無間滅心所法界，非心王故，不是所依。
依大毘婆沙，答問法不過四種，以狹問寬，順前句答。以寬問狹，順後句答。互有寬狹，應作四句。若無寬狹，答曰如是。
且如今問：若意識所依亦等無間緣？此是以狹問寬，謂意識所依唯心王故，是狹；等無間緣通心王心所，是寬。順前句答者，順前問答：謂若是意識所依性者，定是等無間緣也。
以寬問狹順後句答者。謂即改前問云：若意識等無間緣，復是意識所依性耶？此既即是以寬問狹，謂意識等無間緣是寬，通心王心所故；若所依性即狹，唯心王故。應作順後句答：謂若意識所依性者，必是等無間緣。順後句故。
若將眼識所依性與等無間緣爲問，此即互有寬狹。謂眼識所依，通色通心是寬，不通心所是狹；若等無間緣，通心心所是寬，不通色是狹。
從此第五，眼等得依名。論云：何緣識起，俱託二緣，得所依名，在根非境？以根境爲二緣。頌曰：
釋曰：隨根變者，識隨根變，根若轉變，識亦異故。謂根若益，其識即明。根若有損，識便昧故。非境有變令識有異，以識隨根，不隨境故。依名唯在眼等非餘。言眼等者，眼等六界也。
從此第六，識隨根受稱者，論云：何緣色等，正是所識，而名眼識乃至意識，不名色識乃至法識？頌曰：
釋曰：彼者，彼前所說，眼等名依也。及不共因者，眼等五根，與眼等識，爲不共因。謂眼唯與自身眼識，爲所依性，名不共因。若色便通自他眼識，及通自他意識所取，是共因也。如眼既爾，乃至身觸應知亦然。眼等五根，由上二義：一者所依勝，二者不共因。故識得名，隨根非境。
然依論文，唯依五根，明不共因，五境明共因。不就意法明者，謂意能生五識，非是不共因也；法唯意識緣，卻名不共因也。雖意非不共因，而是意識所依性故，故隨所依名爲意識；法雖是不共因，非所依故，不名法識。
今此五根，由所依勝及不共因，境無此義，是故五識從根受稱。喻如鼓聲及麥芽等。鼓聲因手及鼓，但名鼓聲不名手聲者，鼓有二義：一、所依勝，聲依鼓變故。二、不共因，但生鼓聲故，手闕二義，不名手聲。鼓喻根也，聲喻識也，手喻境也，況法可知。但名麥芽，不名水等芽者，麥有二義，准鼓說之。
從此第七，依地同異別。頌曰：
釋曰：欲釋此頌，且要先知，身眼色三，皆通五地。謂在欲界及四靜慮，眼識唯在欲界初禪。
眼不下於身者，眼根望身，或等或上，終不居下。且欲界眼見欲界色，此即眼與身等。等，同地故言等。身在欲界，獲四禪眼，是即眼有身上。決定無有身居上地，起下地眼，以生上地自有勝眼，故不須起下地劣眼；故眼於身，終不居下。
色識非上眼者，色識望眼，等下非上。等謂同地，如欲界眼見欲界色，色識與眼俱同地也。若以二禪眼，見初禪色。色識屬初定，眼屬第二禪；此即色識，望眼俱下地也。上地色細，下眼不能見上色故，故色非眼上也。上識不依下地眼故，故識非眼上也。由此理故，色識非眼上。
色於識一切者，色望於識通等上下故。言一切，如欲界識，了欲界色，此即色望識等也；初禪眼識了欲界色，此即色望識下也；獲二禪天眼，借初禪眼識，了二地色，此即色望識上也。
二於身亦然者，二者謂色識，此二望身通等上下，如色於識，故言亦然。如身生欲界，起欲界眼識，了欲色時，此即色識，望身同地等也。身在欲界，發上天眼，起初禪識，了初禪色，此即色識，望身上也。身生二禪，借初禪識，了下地色，此即色識，望身下也。
上所引義，是略舉一隅，非遍盡舉，智者應知。如眼耳亦然者，釋耳根也。翻前頌云：耳不下於身，聲識非上耳，聲於識一切，二於身亦然；此言識者，耳識也。
次三皆自地者，次三者，謂鼻舌身三，眼耳次故，名爲次三。謂鼻根、鼻識、香、身四種，舌根、舌識、味、身四種，身根、身識、觸三種，此等相望，總皆自地。謂此三種，取至境故。鼻舌兩識，唯欲界故。唯身識一，望於身觸，通自下地，與前少別。
故頌曰身識自下地。自者，生欲界初禪也；謂欲界初禪，身識望於身觸，皆同地故，名爲自也。下者，生上三定，借初禪識，覺上地觸，此即身識，望於身觸，在下地也。
意不定應知者，應知意界四事不定。謂意有時與身識法，四皆同地，有時上下，於遊等至及受生時，隨其而應，或同或異，如後定品當廣分別。
已上七段，總是傍論竟。
次辨正論。從此第二十，十八界中，誰六識內，幾識所識門。第二十一，幾常幾無常門。第二十二，幾根幾非根門。頌曰：
釋曰：五外二所識者，色等五境，名爲五外。此外五境，二識所識：一、爲五識所識，二、爲意識所識。除此五界，餘十三界，義准應知，唯意識識，非五識身所緣境故。
常法界無爲者，唯有法界一分是常，謂無爲法。義准無常：法餘、餘界。言法餘者，除無爲外所餘法界也。言餘界者，餘十七界全也。
論云：又經中說二十二根，謂眼根、耳根、鼻根、舌根、身根、意根、女根、男根、命根、樂根、苦根、喜根、憂根、捨根、信根、勤根、念根、定根、慧根、未知當知根、已知根、具知根。已上依經列數。阿毘達磨諸大論師，皆越經中六處次第，於命根後方說意根，有所緣故。解云：經依六處次第，於眼等五根後，即說意根也。論依無所緣門、有所緣門次第，於命根後，方說意根。謂命根等前八，無所緣門。意等十四，是有所緣門也。
法一分是根者，於法界中，一分是根。謂命根，樂等五受根，信等五根，此十一根，是法界攝。後三無漏根一分，亦法界攝。由三無漏以九根爲體，所謂意喜樂捨信等五根，此九根中，唯意根一，非法界攝。所餘八根，是法界攝。故三無漏根中，取一分名法界攝也。
並內界十二者，眼等五界及七心界，名爲十二。非直法界一分爲根，並內界十二爲根體也。且眼等五界，攝眼等五根也。七心界攝意根也。意界意識界此二，攝後三無漏根中一分也。言一分者，三無漏根，九根爲體，於九根中，唯攝意根，故言一分。女根、男根，即是身根一分所攝，如後當辨。義准所餘，色等五界，法界一分，皆體非根。
分別根品者，勝用增上，故名爲根；此品廣明，故名分別。所以界品後次明根品者，界品明諸法體，根品明諸法用，依體起用，故次明根。釋此品頌，文分三段：一、明二十二根，二、明俱生諸法，三、明六因四緣。
就第一明二十二根中，復分爲五：一、釋根義，二、明根廢立，三、明根體，四、辨諸門，五、雜分別。初釋根義者，就中有二：一、述薩婆多宗，二、述異部。
且初述薩婆多宗者，論云：如是因界已列諸根，即於此中根是何義？問根義也。最勝、自在、光顯，是故名根，由此總成根增上義。答根義也。根體勝故，名爲最勝；根用勝故，名爲自在也；根體用雙勝，名爲光顯。由有最勝自在光顯，名爲增上。將增上義以釋根也。此增上義，誰望於誰？誰二十二根，望誰增上？頌曰：
釋曰：傳說五於四者，眼等五根，各於四事，能爲增上：一、莊嚴身，二、導養身，三、生識等，四、不共事。且眼耳根莊嚴身者，謂若盲聾身醜陋故。導養身者，眼見耳聞，避險難故。生識等者，發眼耳二識及相應心所。等者，等取心所也。不共事者，謂眼能見色，耳能聞聲，用各別故。鼻舌身根莊嚴身者，如眼耳說。導養身者，謂鼻臭香，舌嘗味，身覺觸；香味觸三，是段食性，能受用故。生識等者，謂發三識及相應故。不共事者，謂臭嘗覺香味觸三用各別故。
四根於二種者，女男命意，此於二事，能爲增上。且女男根，二增上者：一、有情異，二、分別異。有情異者，由此二根，令諸有情，女男類別。分別異者，由此二根，形相言音，乳房等別。男形大，女形小；男言雄，女言細；男乳房小，女乳房大。
命根二者：一能續過去眾同分，二能持現在眾同分。意根二者：一、能續後有，二、自在隨行。言後有者，是生有也；由中有位，起愛恚心，便續生有。論引經云：時健達縛，於二心中，隨一現行，謂或愛俱，或恚俱等。健達縛，此云尋香，中有名也。男中有，於母起愛，於父起恚；女中有，於父起愛，於母起瞋也。自在隨行者，經云：心能導世間，自在義也。心能遍攝受，隨行義也。如是心一法，皆自在隨行。
五八染淨中者，五謂樂等五受，八謂信等五、三無漏根；於染淨中，如次增上樂等五受。染增上者，貪等隨眠，所隨增故。謂喜樂受順貪也，憂苦受順瞋也，捨受順癡也。信等八根，淨增上者，謂清淨法隨生長故。
從此第二，敘異說者，頌曰釋曰：了自境增上者，謂六識身，能了境故。眼等六根，能發六識，於了自境有增上用，故眼等六，總立爲根。
從身立二根者，女男二根，於女男性中，有增上故。女身形類，音聲作業，志樂差別，名爲女性。作業者，縫衣等也。志樂者，樂脂粉也。男身形類，音聲作業，志樂差別，名爲男性。作業者，書寫等業也。志樂者，樂弓馬也。二性差別，由男女根故，說女男根於二性增上。
於同住雜染，清淨增上故者，取下兩句，釋此二句。應知命根於眾同分住，有增上用。應知五受於雜染法，有增上用，故經云：於樂受貪隨增，於苦受瞋隨增，於捨受癡隨增。應知信等於清淨法，有增上用，由信等五，分於煖頂位，伏諸煩惱，引聖道故。言應知者，勸許一一各能爲根。
三無漏根於得後後道、涅槃等有增上者，言亦爾者，類顯一一各能爲根。謂未知當知根於得已知根道，有增上用。未知根是見道，已知根是修道；見道引修道故，於已知根增上也。已知根於得具知根道，有增上用。謂已知根是修道，具知根是無學道；謂從修道，引無學道，故已知根，於具知根，有增上用也。具知根，於得涅槃，有增上用。由具知根，心得解脫；心若解脫，方證涅槃，故於涅槃，有增上用。故論云：非心未解脫，能得涅槃故。頌曰後後者，已知根是未知根後，具知根是已知根後，故言後後。
等言復顯更有異說，有說未知當知根，於見所斷煩惱滅中，有增上用。已知根，於修所斷煩惱滅中，有增上用。具知根，於現法樂住，有增上用。由此具知根，能領受解脫身中，喜樂事業故。
從此大文第二，明根廢立。於中有二：一、述自宗，二、敘異說。
且初述自宗者，將明問起。論云：若增上故，立爲根者，無明等性，應立爲根，無明等因，於行等果，各各別有增上用故。此約自宗爲難。十二因緣互相引發，有增上用，應立爲根。又語具等，應立爲根，語具手足大小便處，於語執行棄樂事中，如其次第，有增上故。解云：此約外道數論宗爲難，彼宗立五根，語具是肉舌，於語有增上用；手於執有增上用；足於行步有增上用；大便處於棄穢有增上用；小便處起婬樂有增上用；應立爲根。如是等事，不應立根，由所許根，有如是相，頌曰釋曰：心所依者，謂眼等六根，此內六處，是有情本也。此別者，此六根相差別，由女男根也。此住者，復由命根，此六根一期住也。此雜染者，此六根成雜染，由五受根也。此資糧者，此六根能與無漏淨法作資糧，由信等五也。此淨者，此六根成無漏淨，由後三根也。由此立根，事皆究竟，是故不應許無明等，及語具等，亦立爲根，彼無此中增上用故。
從此已下第二，敘異說，是識見宗。論云：復有餘師，別說根相。頌曰釋曰：或言顯此是餘師意，約流轉還滅，立二十二根。言流轉者，以識爲體，於生死中流轉故也。流轉有四：一流轉所依，謂眼等六根；二流轉生，由女男根，從彼生故；三流轉住，謂由命根，依彼住故；四流轉受用，由五受根，能領納故。上來約四義，立前十四根，思可知也。
言還滅者，生死止息，名爲還滅。取涅槃得，爲還滅體。還滅位中，同前四義，立後八根。一還滅所依，謂信等五根，一切善法生之本故；二還滅生，由未知當知根，正定聚中，此初生故；三還滅得住，由已知根，令涅槃得，相續起故；四還滅得受用，由具知根，受用現法樂住故。
又論結云：根量由此，無滅無增，即由此緣，經立次第。由此者，此流轉還滅也，二十二根，更不可增減。
從此大文第三，明根體。於中眼等六根，女男二根，此之八根界品已說。命根及信等五根，此六下文當辨。唯有樂等五受，三無漏根，更無轉辨處，故今應釋。頌曰釋曰：身不悅名苦者，身謂身受，即五識相應受也。身謂所依，受依身起，名爲身受，身之受故，依主釋也。言不悅者，是損惱義。於身受內能損惱者，名爲苦根。
即此悅名樂者，即前身受，名爲即此悅也。於身受中，能攝益者，名爲樂根。
及三定心悅者，心謂第六意識。此第三定，心相應受，能攝益者，亦名樂根。謂第三禪，五識無故，無身受樂，唯心悅名樂也。
餘處此名喜者，除第三禪，於下三地，名爲餘處。下三地者，欲界初二禪也。此者，此第六識心也。謂此心悅，於下三地，名爲喜根。第三靜慮，心悅安靜，離喜貪故，唯名樂根。下三地中，心悅麁動，有喜貪故，唯名喜根。
心不悅名憂者，意識相應能損惱受，是心不悅，此名憂根。
中捨二無別者，中謂非悅非不悅，即是不苦不樂受，此處中受，名爲捨根。二者，謂身心二也。身即五識，心是意識，捨在身心，同無分別，任運而生，故雖通二，立一捨根。
又論云：在心苦樂，多分別生。在身不然，隨境力故，阿羅漢等，亦如是生，故此立根，身心各別。解云：在心苦樂者，意地受也，苦樂在心，分別起故，苦名爲憂，樂名爲喜，樂受在第三禪，即無分別，爲簡此故，故言多分別生也。苦樂二受，在五識身，無分別故，名爲不然，謂五識身，隨境力故，名無分別，阿羅漢等，舉聖同凡。故此苦樂，在五識身，名苦名樂，在第六識，名喜名憂也。
見修無學道，依九立三根者，九謂意喜樂捨信等五根，若在見道，依此九根，立未知當知根。若在修道，依此九根，立已知根。在無學道，亦依此九，立具知根。論云：如是三名，因何而立？謂在見道，有未曾知當知行轉，故說彼名未知當知。解云：見道有十五心，謂八忍七智，此十五心，於四諦境，有未曾知當知行相轉。如苦法忍，與疑得俱生，未知苦諦，名未曾知，後至智位，必當知故，名爲當知。如苦忍既爾，諸餘七忍，亦復如是，故忍總名未知當知。中間七智，雖能正知，良由知諦未遍，中間起故，亦名未知當知。故說彼有見道行者，名未知當知也。
又論云：若在修道，無未曾知，但爲斷除餘隨眠故，即於彼境，復數了知，是故說彼，名爲已知。
解云：從道類智已去，乃至金剛喻定，總名修道。若在修道，上下八諦，總已知竟，無未曾知，但爲斷除迷事煩惱，貪瞋癡慢四隨眠故，於四諦境，數起智知，名爲已知，是故說彼有修道行者，名爲已知，已知而知故。
又論云：在無學道，知已已知，故名爲知。此釋知也。謂盡智無生智，作知已已知之解，故名爲知也。有此知者，名爲具知。此初約成釋具義也，有此者，成就義也。或習此知，已成性者，名爲具知。此第二約習釋具也。謂得盡智無生智故，如實自知我遍知苦，不復遍知，乃至廣說，釋知體也。謂盡無生，是具知體。如實自知：我遍知苦，是盡智行相；不復遍知，是無生智行相。我已斷集是盡智；不復更斷，是無生智。我已證滅是盡智，不復更證是無生智。我已修道是盡智；不復更修，是無生智。含此義故，故言乃至廣說也。廣彼所有根，名爲未知當知根等。解云：此釋名也。彼者，彼未知當知等行者。彼屬人也，根屬法也。彼未知當知等行者人身中，有此根故，名未知當知等根。未知當知之根，名未知當知根等，依主釋也。
上來所明。第三根體竟。
從此大文第四，諸門分別。於中有六：一、有漏無漏門，二、是異熟非異熟門，三、有異熟無異熟門，四、三性門，五、界繫門，六、三斷門。
且初第一，有漏無漏門者，論云：此二十二根中，幾有漏幾無漏？頌曰釋曰：唯無漏後三者，謂未知當知、已知、具知根，此之三根，最居後故，名爲後三，體唯無漏。有色命憂苦，當知唯有漏者，言有色者，謂七色根，眼等五根，及女根男根，此之七根，是色蘊攝，名爲有色，七有色根，及命憂苦，一向有漏。通二餘九根者，通有漏無漏二門，謂意喜樂捨、信等五根，此九皆通有漏無漏。
從此第二，是異熟非異熟門者。論云：如是已說，有漏無漏，二十二根中，幾是異熟？幾非異熟？頌曰釋曰：命唯是異熟者，唯一命根，定是異熟，業所招故。憂及後八非者，憂根及後信等八根，是非異熟，憂通善惡，信等八根，唯是善性，是有記故，故非異熟。色意餘四受，一一皆通二者，色謂七色，及意根餘四受除憂，此十二根，一一皆是，通是異熟非異熟門，謂七色根，業所招者，即是異熟，若長養者便非異熟；意及四受，業所招者，即是異熟，若善惡性，又無記中，威儀工巧，及通果者，非是異熟。故十二根，通二門也。
從此第三，有異熟無異熟門。論云：如是已說，是異熟等。二十二根中，幾有異熟？幾無異熟？頌曰釋曰：憂定有異熟者，憂根當知，定有異熟，依唯越義，頌說定聲，唯者謂顯憂根，唯有異熟也。越者具二義故，越根次第，先說憂根也。言二義者，一憂非無記，強思起故；二非無漏，唯散地故。由此越次第，先說憂根定有異熟。
前八後三無者，前八謂眼等前八根，後三者，三無漏根，此十一根，定無異熟，謂眼等八，無記性故。最後三根，是無漏故，不能招果，故無異熟。
意餘受信等，一一皆通二者，意根、所餘四受除憂、信等五根，此之十根，一一皆通有異熟無異熟二也。謂意樂喜捨，若善惡性，及有漏者，即有異熟；若無記性，及無漏者，便無異熟。苦根，若善惡性，即有異熟；若無記性，便無異熟。信等五根，若有漏者，名有異熟；若無漏者，即無異熟。故此十通二類也。
從此第四，三性門。論云：如是已說有異熟等。二十二根中，幾善？幾不善？幾無記？頌曰釋曰：唯善後八根者，謂信等八，名後八根，唯是善性。憂通善不善者，憂非無記，強思起故，通善惡性。意餘受三種者，意根、餘四受除憂，此五通三性。前八唯無記者，眼等前八，唯無記性，眼等五根，及男女命，名八根也。
從此第五，界繫門。論云：如是已說善不善等，二十二根中，幾欲界繫？幾色界繫？幾無色界繫？頌曰釋曰：初句標三界也。如次除後三者，如次者，已下諸義，配上初句，故言如次也。除後三者，明欲界繫，於欲界中，有十九根，除後三無漏根，由彼三根是不繫故。
兼女男憂苦者，明色界繫。於色界中，如前所除後三根外，兼除女男憂苦四根，餘十五根，是色界繫。除女男者，離婬欲故。又女男根，身醜陋故，經說色界，名爲男者，有男相故，非謂有根。無苦根者，身淨妙故，非苦依也，又彼無有不善事故。非苦境也。無憂根者，有奢摩多，潤相續故，相續者，是身非憂依也，又彼無有惱害事故。非憂境也。
並餘色喜樂者，明無色繫。無色界中，如色界中除後三根及女男憂苦外，并更除餘色及喜樂根。言餘色者，眼等五根；男女根外，名之爲餘。除此已外，所餘八根，無色界繫。謂信等五，及命意捨。
從此第六，三斷門。論云：如是已說欲界繫等，二十二根中，幾見所斷？幾修所斷？幾非所斷？頌曰釋曰：意三受通三者，意及三受，通三種斷。言三受者，謂喜樂捨。此上四根，若有漏者，通見修斷，若無漏者，唯非所斷。
憂見修所斷者，憂根與迷理惑相應，是見所斷，諸餘有漏，是修所斷，非無漏故，不通非所斷。
九唯修所斷者，九謂七色命苦，唯修所斷。七色命根，是無記性，不染污故；苦根與五識相應，非第六識生。前言不染非六生，色定非見斷，故此九根，非見所斷；非無漏故，不通非所斷。
五修非三非者，五謂信等五根，通修非二斷。若有漏者，是修所斷；若無漏者，是非所斷。不染污故，不通見斷。三無漏根，唯非所斷，非無漏法，是所斷故。已上是第四，諸門分別竟。
從此第五，明雜分別。於中有六：一、受生得異熟門，二、約死位滅根多少門，三、得果用根多少門，四、成就諸根定量門，五、成根極少門，六、成根極多門。
今初第一，受生得異熟門者。論云：已說諸門義類差別，何界初得幾異熟根？頌曰釋曰：欲胎卵濕生，初得二異熟者，欲謂欲界，胎卵濕生，除化生也。此之三生，初受生位，唯得身命二異熟根，由此三生，根漸起故，不得餘根。化生六七八者，化生初位，得六七八根，言得六根者，眼耳鼻舌身命，謂劫初時，無形化生，故有六根。得七根者，如諸天等，六根如上，加男女一。得八根者，謂惡趣中，容有二形化生者是也。六根如上，加男女二根。
色六上唯命者，色謂色界，初得六根，如欲界中無形者說。上唯命者，上謂無色，勝下二界名之爲上，一則定勝，無色因也；二者生勝，無色果也。初得一根，謂唯命也。
從此已下第二，死位滅根多少者。論云：從異熟根，最初得已，何界死位，幾根後滅。頌曰釋曰：正死滅諸根者，此之一句，流入下三句，皆並言之。無色三色八者，無色界中，將命終位，滅根有三，謂命意捨。色八者，色界命終，滅根有八，謂命意捨眼等五根。論云：一切化生，必具諸根，而生死故釋前義也。
欲頓十九八者，欲界頓死，十九八根，於最後滅。滅十根者，謂二形人，頓命終時，眼等五根、女男命意捨，於最後滅；滅九根者，謂一形者頓死，於前十中，除女男一；滅八根者，謂無形人頓死，於前十根，除女男二，以無形故。
漸四善增五者，漸謂漸死，欲界漸死，將命終時，唯滅四根，謂身命意捨。善增五者，善謂善心，於善心死，更增五根，謂信等五。前頓漸死，滅三根等，依染污無記心命終者說；若善心死，於前諸位，更增信等，故前三根，增至八根，前滅八根，增至十三，前滅九根，加至十四，前滅十根，增至十五，漸死四根，增至九根。謂三界善心死，皆有信等五也。
從此已下第三，明得果用根多少者。論云：分別根中，一切根法，皆應思擇，二十二根中，幾能證得何沙門果？頌曰釋曰：九得邊二果者，邊謂預流，阿羅漢果，居初後故，名之爲邊。此邊二果，九根證得。初預流果九根得者，謂意及捨、信等五根、未知當知、已知爲九，其預流果，依未至定，故唯捨受。
論云：未知當知根，在無間道；已知根，在解脫道。此二相資，得最初果，如其次第，於離繫得，能爲引因，依因性故。解云：未知當知在無間道者，第十五心，道類忍是也。已知根在解脫道者，第十六心，道類智是也。其無間道，爲同類因，引離繫得，名爲引因。其解脫道，與離繫得，俱時而生，持離繫得，名爲依因。離繫得者，無爲上得也。
阿羅漢果九根得者，謂意根、信等五根、已知根、具知根爲八，喜樂捨中隨取其一，故成九也。以阿羅漢通九地證，其九地者，未至、中間、四本靜慮及三無色，除有頂也。若依未至、中間、第四靜慮及三無色證者，唯捨受也；依初二禪，喜受證也；依第三禪，樂受證也。故於三受，隨取其一。
又論云：已知根在無間道，具知根在解脫道。此二相資，得最後果。如其次第，於離繫得，能爲引因依因性故。解云：已知根在無間道者，金剛喻定是也；具知根在解脫道者，盡智是也。斷有頂惑，第九無間道，名金剛喻定，第九解脫道，名爲盡智。其無間道，爲同類因，引離繫得，名爲引因；其解脫道，爲能作因，持離繫得，名爲依因。
七八九中二者，謂中間二果，即一來不還果也。此中二果，或七根，或八根，或九根證得。
且一來果七根得者，謂世間道依次第證，由七根得，謂意及捨，信等五根，唯依未至，證一來果，故唯取捨，不通餘受。依出世道，由八根得，七根如前，加已知根爲八。若一來果，倍離欲貪，超越證者，如預流果，由九根證得。先凡夫位，斷六品貪，名倍離欲，今入見道，至道類智，超越預流，直證第二，名超越證。上來明者，是一來果，七八九得，宜善知之。
其不還果七根得者，用世間道，依次第證。由七根得，謂意及捨信等五根。八根得者，有二種八，且初八者，依出世道，七根如上，加已知爲八。第二八者，用世間道，依次第證，謂意喜捨信等五根。故論云：又次第證不還果者，若於第九解脫道中，入根本地，依世間道，由八根得，彼無間道，捨受相應，解脫道中，復有喜受，此二相資，得第三果。於離繫得，二因如前。解云：若超越證者，必無依未至定，從第九解脫道中，得入根本，以超越者，先得根本，更不願求，故不入也。次第證者，未曾得根本故，於未至定，第九解脫，若願入者，得入根本也。無間道中捨受者，未至地中捨也；解脫道中喜受者，初禪根本喜也。由無間道斷下地惑，欣上地故，解脫道中，得入根本也。
九根得者，有二種九。且初九得者，謂超越證，故論云：全離欲貪，超越證者，由九根得，如前超越，得一來果。先凡夫位，斷九品惑，名全離欲，今入見道，至道類智，超前二果，直證第三，名超越證。總說雖然，而有差別，謂此依地有差別故，樂喜捨中，可隨取一，前果超越，唯一捨根。已上論文。解云：總說雖然者，謂總說九，數同一來也。而有差別者，根中受名，即有差別，不同一來也。謂此依地有差別故者，釋上差別名也，謂此不還果，依六地證故，地有差別。若依未至、中間、第四禪證，唯用捨受；依初二禪，用喜受證；依第三禪，用樂受證。故於三受，可隨取一，即是根名有差別也。
第二九者，依次第證不還果者，用出世間道，若於第九解脫道中，入根本地，由九根得，謂意喜捨信等五根、已知根也。彼無間道，捨受相應，解脫道中，復有喜受，故有二受；出世間道故，加已知根。故論云：依出世道，由九根得，八根如前，加已知根，第九無間解脫，此俱有故。八根如前者，同前依世間道，中八根數，加已知爲九也；無間解脫此俱有故者，此已知根，在無間解脫二道，俱有故須加之也。
據上所明，頌言七八九者，應知有二種七，謂一來不還各一七也。有三種八，謂一來果中，有一種八，不還果中，有二種八也。有三種九，一來中一九，不還中二九也。
十一阿羅漢者，引本論爲難也，故論云：豈不根本阿毘達磨問：由幾根得阿羅漢？答：十一根。云何乃言由九根得？十一根者，意喜樂捨，信等五根，已知具知也。
依一容有說者，通前難也。依一身中容有十一根，故本論說，理實有九，故說九根。故論云：實得第四，但由九根，而本論言十一根者，依一身中，容有故說。謂容有一補特伽羅，從無學位，數數退已，由喜樂捨，隨一現前，後復證得阿羅漢果，由斯本論說十一根，然無一時，三受俱起，是故今說，定由九根。已上論文。解云：阿羅漢果，通九地證，故有喜樂捨三受證也。又依薩婆多宗，許阿羅漢，數數有退，故於一身，許有三受，證阿羅漢，然當證時，唯有一受，故說九根，各據一義，不相違也。
論云：於不還果中，何不如是說？此難意者，謂第三果，許數數退，通六地證，容於一身，有三受證，何不本論說十一根？以無樂根，證不還果，而於後時，得有退義，亦無退已，由樂後得。答前難也。解云：若樂根證，必定不退，若是退者，必無後時由樂根證，故知樂受證者，必無喜捨，喜捨證者，必無樂受故，故於一身，必無容有三受，證得不還果義，故不可說十一根也。
又論云：非先離欲超越證第三，而於後時得有退義，此離欲果，二道所得，極堅牢故。解云：此文釋樂根證不退所以也。由此樂根在第三禪，次第證者，唯得初禪，故樂根證，必是超越。謂凡夫位，斷二禪惑，後時容依第三禪起見道證不還果，故知超越，得起樂根。此超越人，畢竟不退，以二道所得故：一先凡夫位，斷欲惑盡，世道所得也；二今入見道，聖道所得也。次第證人，唯一道得，故可退矣。此上義隱，論有要處，故具錄之。
從此第四，成就諸根定量門。論云：今應思擇，成就何根，彼諸根中，幾定成就？頌曰：
釋曰：成就命意捨，各定成就三者，此據三根必定成就，謂成命時，必有意捨，若成意捨，必有命根，不可闕也。
若成就樂身，各定成就四者，謂成就樂根時，必有命意捨也。若成身根時，亦必有命意捨，故言各也。成樂不成身者，謂聖者生無色界。無界界中，成就下三禪無漏樂根也。成就身不成樂者，謂異生生第四禪，彼無樂根，下三禪樂根，彼已斷也。既是凡夫，不可成就下無漏樂，故不成樂根，而成身根也。成樂不成喜者，謂異生生第三定也。
成眼等及喜，各定成五根者，眼等等取耳鼻舌，若成眼根，必成就五，謂身命意捨，兼眼根。如眼既爾，耳鼻舌三，各成五根，准眼說之。喜根成五根者，謂命意捨樂喜根。
又論云：第二靜慮地生，未得第三靜慮，捨下未得上，當成何樂根此文意者，難前喜根，必成就樂。第二靜慮，自地無樂，而有喜根，初禪有三識樂，今已捨竟；第三禪意地樂，今復未修得，故言捨下未得上，當成何樂根也？當言成就第三靜慮，染污樂根，餘未得故答也，未斷第三禪染污，必成就也，餘未得者，餘樂未得也。
若成就苦根，彼定成就七者，彼者，彼苦根，定成就七根也，謂身命意喜樂捨苦根，夫成苦根，必是欲界，故此七種，不可闕也。於四受內，除憂根者，離欲捨故。
若成女男憂，信等各成八者，謂成女根，必成就八，七根如苦，更加女根；男根亦八，七根如苦，更加男根；憂根亦八，七根如苦，更加憂根。若成信等，各成八者，謂命、意、捨、信等五根。
二無漏十一者，謂已知、具知二無漏根，各十一根也。已知根十一根者，謂命、意、喜、樂、捨、信等五根，及已知根。具知十一者，前十一根中，除已知根，加具知根。
初無漏十三者，謂未知當知，初無漏根，必成就十三根。言十三者，謂身、命、意、喜、樂、捨、苦、信等五根，及未知當知根。此加身、苦者，若成未知當知根，必在欲界，故定有身、苦也。
從此第五，成根極少門者。論云：諸極少者，成就幾根？頌曰：
釋曰：極少八無善者，謂闡提人，名爲無善，彼若極少，成就八根，謂五受、身、命、意也。愚生無色界，成善命意捨者，愚謂異生，未見諦故，彼若極少，成就八根，謂信等五，命、意、捨三。
從此第六，成根極多門者。論云：諸極多者，成就幾根？頌曰：
釋曰：極多成十九者，標也。二形除三淨者，釋也。此明異生成根十九，謂二形人，必非聖者，故無三淨也。言三淨者，三無漏根也，除此三外，餘十九根，容皆具有。
聖者未離欲，除二淨一形者，此明未離欲聖者，極多亦成十九根也，謂初二果，及不還向，名未離欲聖也。除二淨一形者，明所除根，若住見道，除已知、具知二淨；若住修道，除未知、具知二淨。除一形者，女、男根中，隨除一種，以諸聖者無二形故。故欲界聖，除此三淨外，餘十九根，容皆具有也。
從此大文第二，明俱生諸法，於中有二：一、正明俱起，二、廣辨差別。就初正明俱起中，一、明色法俱生，二、明四品同起。
且初明色法俱生者，論問起云：今應思擇，一切有爲，如相不同，生亦各異，爲有諸法決定俱生？此總問也。有定俱生。總答。謂一切法，略有五品：一色，二心，三心所，四不相應行，五無爲法。無爲無生，此中不說。此總標諸法，意取俱生，簡無爲也。今先辨色決定俱生。別問色也。頌曰：
釋曰：欲微聚無聲，無根有八事者，欲謂欲界，微是細義，非極微也。色聚極微細，立微聚名，爲顯更無細極此者。此在欲界，無聲無根，八事俱生，隨一不減。言八事者，謂四大種，色香味觸。有身根九事者，有身根聚，九事俱生，八事如前，身為第九。
十事有餘根者，眼耳鼻舌，名有餘根。此眼耳鼻舌，十事俱生。且如眼根，必有身根，此上必有地水火風，色香味觸，故成十也。如眼既然，耳鼻舌三，十事亦爾。
故論云：眼耳鼻舌必不離身，展轉相望，處各別故。此上兩句顯必有身，下兩句明四根各別，不可眼上加耳等也。於前諸聚，若有聲生，如次數增，九、十、十一。謂前八上，加聲成九，前九上加聲成十，前十上加聲成十一。
又論云：以有聲處不離根生，謂有執受大種因起。以根上有聲義隱，故此文別指也。
從此第二，明四品同起者。論云：如是已辨色定俱生。餘定俱生，今次當辨。頌曰：
釋曰：心心所必俱者，心與心所必定俱生，隨闕一時，餘則不起。
諸行相或得者，諸行即是一切有爲，此即有四種，謂色、心、心所、心不相應行；相謂四相。此之諸行，必與有爲四相俱起，故前句必俱二字，流至於此，應言諸行相必俱。或得者，得謂諸行上得也。謂諸行內，唯有情法，與得俱生，不通非情，是故言或。
從此上來兩段不同，總是第一正明俱起竟。
其次第二，大文廣辨差別，於中有二：一、明心所有法，二、明不相應行。
就明心所有，文分四段：一、明五地，二、明定俱生，三、明相似殊，四、明眾名別。
就初明五地中，一、總標名數，二、別釋名體。
且初總標名數者，論云：向言心所，何者是耶？頌曰：
釋曰：心所且有五者，標心所位也。大地法等異者，列其數也。一、大地法，二、大善地法，三、大煩惱地法，四、大不善地法，五、小煩惱地法。
略釋大地法名者，論云：地謂行處，若此是彼所行處，即說此爲彼法地。釋地一字義也。地是心王，是心所所行處，故言地，謂行處也。言若此者，此心王也。言是彼者，彼心所也。所行處者，心是心所行處也。即說此爲彼法地者，由心是行處故，即說此心爲彼心所法家地也。
大法地故，名爲大地。釋大地二字也。此言大者，目受想等十心所也；以受想等，通三性等一切心品，故名爲大。若言大地，還目心王，心但是地，而是非大；今言大地者，大法之地，名爲大地，依主釋也。
此中若法，大地所有，名大地法，謂法恒於一切心有。此釋大地法三字也。此中者，此心所中也。此心所中，受想等十心所法，是大地家所有，名大地法；大地之法，名大地法，依主釋也。故知唯言大者，但目心所；若言大地，便目心王；言大地法，即還目心所法也。此上有兩重依主釋，善應思之。
此下第二，別釋名體，正明五地，文分五段。
且初大地法者，論云：彼法是何？頌曰：
釋曰：前三句標列，第四句，釋得大地法名。
受謂領納，此有三種：苦、樂、俱非，有差別故。俱非是捨受也。
想者取像，謂於前境取差別相。
思者造作，謂能令心有所造作。
觸謂觸對，根境識三，和合而生，能有觸對。
欲謂希求所作事業。
慧謂於法能有簡擇。
念謂於緣明記不忘。
作意者，動作於意，謂能令心警覺爲性。
勝解者，謂能於境印可，此事如此，非不如是，起殊勝解。
三摩地者，此云等持，平等持心，於一境轉，亦持心所，從強說心。
遍於一切心者，釋得地名也。此十心所，遍三性等一切心品；諸餘心所，即不能遍，故於此獨名大地法。
從此第二，明大善地法者，論云：大善法地，名大善地。此釋大善地三字。信等十心所法，遍一切善心，得大善名。心王名大善地者，是大善法所行處故，大善之地，依主釋也，故大善地言，唯目心王。此中若法，大善地所有，名大善地法，謂法恒於諸善心有。此釋大善地法四字。此中者，此心所中，謂信等十，是大善地家所有法，故名大善地法，大善地之法，依主釋也。彼法是何？頌曰：
釋曰：信者，澄淨也，如水清珠，能清濁水，心有信珠，令以澄淨。有說於四諦、三寶、善惡業果忍許名信。
及不放逸者，修諸善法。論云：離諸善法，復何名修？此難意，善法即修，離善之外，何者名修，名不放逸也。謂此於善，專注爲性。答前難也，專注是修，名不放逸也。餘部經中，有如是釋，能守護心，名不放逸。
輕安者，輕謂輕利，安謂安適，於善法中，有所堪任，名心堪任性。
捨者，捨離沉掉，令心平等，無警覺性。
慚愧二種，如後當釋。頌言二根者，謂無貪無瞋，二善根也。不說無癡者，無癡善根，以慧爲體。前大地法中，慧已攝竟，故大善地法中，不重說也。言不害者，謂無損惱。勤者精進，謂能令心勇悍爲性。
頌言唯遍善心者，釋得地名也，謂唯遍善心也。由前信等具此兩義：一則唯是善性，二則遍一切善心。如大地法，雖能遍善心，不是唯善，唯信等具二義，得大善地法名也。
從此第三，明大煩惱地法。論云：如是已說大善地法，大煩惱法地，名大煩惱地釋大煩惱地四字，唯目心王，心是大煩惱之地，名大煩惱地，依主釋也。此中若法，大煩惱地所有，名大煩惱地法此釋大煩惱地法五字，此心所中，謂癡等六，是大煩惱地家所有法故，名大煩惱地法，大煩惱地之法，依主釋也。故知大煩惱三字，唯目癡等；大煩惱地四字，即目心王；大煩惱地法五字，還目癡等，應善思之。謂法恒於染污心有釋上大義也。彼法是何？頌曰：
釋曰：癡者愚癡，亦名無明；迷境起故，亦名無智；無決斷故，亦名無顯，無彰了故。
逸者放逸，不修諸善，是修諸善所對治法。
怠謂懈怠，心不勇悍，是前所說，勤所對治。
不信者，令心不澄淨，是前所說，信所對治。
昏者昏沈，謂身心重性，於善法中，無所堪任，亦名身心之無堪任性。
掉者掉舉，令心不靜。恒唯染者，釋得地名也。遍者是恒義，此上六種，一則唯染，二則遍染，具此兩義，獨得大煩惱地法名。且如受等，雖是遍染，不是唯染。忿等十惑，雖是唯染，不是遍染。故皆不得大煩惱地名也。
從此第四，明大不善地法者，論云：如是已說大煩惱地法，大不善法地，名大不善地此釋大不善地四字，目心王也。心王是大不善法之地，名大不善地也依主釋也。此中若法，大不善地所有，名大不善地法，謂法恒於不善心有此意釋大不善地法五字，目無慚等。謂無慚等，是大不善地家所有法故，名大不善地法。大不善地之法，依主釋也。彼法是何？頌曰：
釋曰：唯遍不善心者，釋無慚無愧得大不善名也。謂無慚無愧，一則唯不善性，二則遍一切不善心，具此兩義，獨得大不善名。且如受等，雖是遍不善心，不是唯不善性。忿等七惑，除諂誑憍，此七及瞋，雖唯不善性，不是遍不善心故，皆不得大不善名，此二行相，如後當釋。
從此第五，釋小煩惱地法，論云：如是已說大不善地法，小煩惱法地，名小煩惱地。小煩惱三字，忿等是也。小煩惱地，即目心王。心王是小煩惱法之地，名小煩惱地，依主釋也。此中若法，小煩惱地所有，名小煩惱地法。此小煩惱地法五字，目忿等十。謂忿等是小煩惱地家所有法，故名小煩惱地法。小煩惱地之法，依主釋也。謂法少分，染污心俱。釋小煩惱名也。不遍一切，故言少分。彼法是何？頌曰：
釋曰：此忿等十，名小煩惱，謂有三義：一、唯修所斷，二、意識地起，與無明相應，三、各別現行。具此三義，故獨得名小煩惱地也。且如受等十大地法，癡等六大煩惱地法，及無慚愧二，不定中貪瞋尋伺睡眠，此等諸法，三義俱闕。慢疑二種，雖與意癡相應，俱闕唯修斷。慢通見修斷，疑唯見斷故。惡作雖唯修斷，闕意癡相應，通善性故，皆不名小煩惱地法也。已上五段不同，總是別釋五地名體竟。
從此第二，明定俱生，於中有二：一、明欲界，二、明上界。
且欲界俱生者，論問云：此中應說於何心品，有幾心所決定俱生？頌曰：
釋曰：欲曉此頌，且要先知於欲界中，心品有五：謂善唯一。不善有二：一與不共無明相應，謂此心品，唯有無明，更無餘惑；二與餘貪瞋等相應。無記有二：一、有覆無記，二、無覆無記。今此頌文，約此五品，以明俱生。
欲有尋伺故，於善心品中，二十二心所者，夫欲界中，必有尋伺，故於善心品中，二十二俱生。謂大地十，大善地十，及與尋伺。
有時增惡作者，然此惡作通善惡性，於善心中，有無不定，故言有時。善心若有，於前心品，更增惡作，成二十三。言惡作者，論有三解。論云：惡作者何？問也。惡所作體，名爲惡作。答也。於所作事，起心厭惡，若惡若善，若作若不作，俱在其境也。
應知此中緣惡作法，說名惡作。謂緣惡作，心追悔性。注曰：於惡作事，既不稱心，遂生追悔，即此追悔，緣惡作起，名爲惡作，惡作是境，非追悔也。今名追悔，爲惡作者，從境爲名也。此下論文：如緣空解脫門，說名爲空；緣不淨無貪，說爲不淨。注曰：此文舉例釋成也。空解脫門，以定爲體，今名空者，以緣空故，從境爲名。不淨觀無貪爲體，今名不淨者，緣不淨故，從境爲名。惡作亦爾也。
又見世間，約所依處，說能依事，如言一切村邑國土皆來集會。惡作即是追悔所依，故約所依，說爲惡作。注曰：此第二釋意者，先因惡作，方起追悔，故知惡作，追悔所依。今喚追悔爲惡作者，於所依處，顯能依事。如人依村，村是所依，若人集會，即言村來，是舉所依村，顯能依人也。
又於果體，假立因名。如言：此六觸處，應知名宿作業。注曰：此第三釋，因是惡作，果是追悔，今喚追悔爲惡作者，此於果上立因名故。如言者，如經言也；此六觸處，眼等六根也。此六觸處是果，宿作業是因。經言六觸處是業者，亦是果上立因名也。
問：何等惡作，說名爲善？答：謂於善惡作不作中，心中追悔性。謂於先時，於善不作，於惡而作，後生追悔，名善惡作也。與此相違，名爲不善。謂先作善，而不作惡，後生追悔，名不善惡作也。故此二惡作，各依善惡二處而起。
於不善不共，見俱唯二十者，此明不善心品，二十心所俱生也。不善不共者，不共無明也；見者，不善見也；俱者，謂不善心，一與不共無明俱，二與不善見俱也。且於不善不共無明心品，必有二十心所俱生。謂大地十，大煩惱地六，大不善地二，及與尋伺。
第二不善見相應心品者，謂此心中，或有邪見，或有見取，或有戒禁取，亦有二十心所俱生，名即如前不共品說。於五見中，除身邊見者，此二見是有覆無記見也。
問：此不善見相應心品，合有二十一，二十如前，應加不善見，何故俱言二十耶？
答：非見增故，無有二十一，以即於十大地法中，慧用差別，說爲見故。見以慧爲體，十大地法中，慧已攝竟，故不重說也。
四煩惱忿等，惡作二十一者，此有三類：一、四煩惱者，貪、瞋、疑、慢也。二、忿等者，十小隨煩惱也。三、惡作者，不善中惡作也。此三類心，各有二十一心所俱生。且四煩惱相應心品二十一者，謂大地十，大煩惱地六，大不善地二，及與尋伺。此二十上，加貪等隨一，名二十一也。忿等二十一者，二十如前，加忿等一。不善惡作二十一者，二十如前，加惡作一。
有覆有十八者，此取欲界有覆無記心也。謂與身邊二見相應，此二種見，能覆聖道，或有癡覆，名爲有覆，不能招果，故名無記。此有覆心，必有十八心所俱生，謂大地十，大煩惱地六，及與尋伺。此中見不增，應知如前釋也。
無覆許十二者，欲無覆心，異熟生等也。此有十二心所俱生，謂大地十，及與尋伺。言許者，依薩婆多宗，惡作不通無記，故於無覆無記心，唯許有十二。不同經部意，惡作通無記心。無記心中更加惡作故，得有十三，非所許也。
睡眠遍不違，若有皆增一者，睡眠通三性故，於前心品，遍有不違也。隨何品有，皆說此增。謂前善中，二十二上，加至二十三；若前二十三，增至二十四。不善無記，准例應知。
從此第二，明上界俱生者，論云：已說欲界心品俱生，當說上界。頌曰：
釋曰：初定除不善，及惡作睡眠者，謂初靜慮，如前欲界，諸心所法，唯除不善。不善有十，謂瞋一，小煩惱中忿等七，除諂誑憍，及無慚愧。此十煩惱，唯不善性，色界無有。除惡作者，惡作與憂根相應，色界離憂，故無惡作。除睡眠者，色界無段食，故無睡眠也。
中定又除尋者，謂中間定，除前所除，又更除尋，餘皆具有。
上兼除伺等者，上者，二禪已上，乃至非想也。此二禪已上，除前所除，兼除伺等，等取諂誑，餘皆具有。經說諂誑，極至梵天，故唯初禪，得有諂誑。以初禪地，臣主相依，必行諂誑。
如經中說：大梵天王，處自梵眾，忽被馬勝苾芻問言：此四大種，當於何位，盡滅無餘？梵王不知無餘滅位，便矯亂答：我於此梵眾，自在，作者、化者、生者、養者，是一切眾生父。作此語已，引出眾外，諂言愧謝，令還問佛。解云：大梵天王，不知依未至中間四禪，此六地中，起無漏道，斷第四禪染；及依空處近分，起有漏道，斷第四禪染，是四大種無餘滅位，故矯亂答也。矯亂答辭，是誑語攝也。諂言愧謝，顯有諂也。作者，我能造作世間也。化者，我能化世間也。生者，我能生一切衆生也。養者，我能養一切衆生也。
從此第三，明相似殊，此有兩段：一、明無慚等，二、明尋伺等。且初明無慚等者，論云：今次當說，於前所辨，諸心所中，少分差別，無慚無愧，愛之與敬，差別云何？頌曰：
釋曰：無慚愧者，標也。不重者，釋無慚也。不重賢善，名爲無慚也。謂於功德，及有德人，無敬無崇，無所忌難，無所隨屬，說名無慚，即是恭敬所敵對法。言功德者，戒定慧功德也。有德人者，具戒定慧人也。無忌難者，無畏懼也。不隨屬者，不作弟子禮也。
於罪不見怖者，釋無愧也。謂諸善士所呵厭法，說名爲罪，於此罪中，不見能招可怖畏果，說名無愧。此中怖言，顯非愛果，能生怖故。
有餘師說，於所造罪，自觀無恥，說名無慚。觀他無恥，說名無愧。慚愧差別，翻此應知。謂翻初釋，有敬有崇，有所忌難，有所隨屬，說名爲慚。於罪見怖，說名爲愧。翻第二釋，於所所造罪，自觀有恥，說名爲慚。觀他有恥，說名爲愧。
愛敬謂信慚者，釋愛敬差別也。愛即是信，敬即是慚，愛謂愛樂，體即是信。然愛有二：一、有染污，二、無染污。有染謂貪，如愛妻子等。無染謂信，如愛師長等。此頌言愛者，取第二愛也。
有信非愛，謂緣苦集信，忍許故有信，可厭故非愛。有愛非信，謂諸染污愛，由起貪是愛，染污非信也。有通信愛，謂緣滅道信，忍許故生信，可欣故有愛。有非信愛，謂除前相。
敬謂敬重，體即是慚，如前解慚謂有敬等。有慚非敬，謂緣苦集慚，生恥有慚，可厭非敬。有通慚敬，謂緣滅道慚，恭敬有慚，可欣有敬。
唯於欲色有者，三界分別，如是愛敬，欲色界有，無色界無。問：豈不信慚大善地法，無色亦有？答：愛敬有二，謂緣於法、補特伽羅。緣法愛敬通三界有。此中意說緣補特伽羅者，故欲色有，無色界無。補特伽羅，此云數取趣，謂數取諸趣也。
從此第二，明尋伺等，論云：如是已說愛敬差別，尋伺慢憍，差別云何？頌曰：
釋曰：尋伺心麁細者，尋謂尋求，伺謂伺察。心之麁性，名之爲尋；心之細性，名之爲伺。
復有別釋，尋伺二法，是諸語言行。故契經言，要有尋伺，方有語言，非無尋伺。此語言行，麁者名尋，細者名伺。語言行者，是語言因也。
慢對他心舉者，慢謂對他，心自舉性，稱量自他德類差別，心自舉恃，陵蔑於他，故名爲慢。
憍由染自法者，自法謂自身色力等法也。謂憍染著自法爲先，令心傲逸，無所顧性。論云：有餘師說，如因酒生欣舉差別，說名爲醉，如是貪生欣舉差別，說名爲憍，是謂憍慢差別之相。
已上兩段不同，總是第三，明相似殊竟。
從此第四，明眾名別者，論云：然心心所，於契經中，隨義建立種種名相，今當辨此名義差別。頌曰：
釋曰：心意識體一者，集起名心，謂能集起三業事也；思量名意；了別名識。復有釋言，淨不淨界，種種差別，故名爲心。淨者善也。不淨者惡也。界者體也。即此爲他作所依止，故名爲意。即此者，即此心也，將所依義，釋意也。作能依止，故名爲識，識能依意也。據上兩解，是心意識三，名義雖異，其體一也。
心心所有依，有緣有行相，相應義有五者，此釋心心所法，更有四名，義雖有殊，體還一也。
一名有所依，謂心心所，皆名有所依，託所依根故。所依根者，眼等六根也。二名有所緣，取所緣境故。所緣境者，色等六境也。三名有行相，謂同有一行相也。如緣青境，心及心所皆帶青上影像，此識上相，名爲行相。行謂行解，即能緣心也；相謂影修，即行上相也。行解之相，名爲行相，依主釋也。心與心所，皆有青相，青相雖多，同一青故，名同有一行相也，或名有行相。論云：即於所緣品類差別，等起行相故。解云：品類差別者，境非一也。等起者，心心所齊等起也。四名相應，等和合故。等和合者，謂心心所，五義平等，故說相應。一所依，二所緣，三行相，四時，五事，皆平等故。時等者，謂心心所同生住異滅時故。事等者，事者體也，一相應中，如心體一，諸心所法各各亦爾，無兩受等共相應故。上來不同，總是第一明心所竟。
從此大文第二，明不相應行，於中有三：一、總標名數，二、別牒解釋，三、諸門分別。
且初總標名數者，論云：已說心心所廣分別義，心不相應行，何者是耶？頌曰：
釋曰：頌言二定者，無想定、滅盡定也。相者，四相也。名身等者，等取句文身也。總有十四：一得，二非得，三同分，四無想果，五無想定，六滅盡定，七命根，八生，九住，十異，十一滅，十二名身，十三句身，十四文身。此十四種，體非心所，不與心相應，名心不相應；五蘊門中，是行蘊攝，故名心不相應行。
從此第二，別牒解釋，於中有七：一、明得非得，二、明同分，三、明無想，四、明二定，五、明命根，六、明四相，七、明名身等。
就初第一明得非得中，復分兩段：一、明自性，二、明差別。
且初明自性者，論云：於中且辯得非得相，頌曰：
釋曰：上兩句明自性，下兩句明所依。得謂護成就者，釋得自性。得有二種：一獲，二成就也。獲中有二：一、未得今獲，二、已失今獲。故論云：未得、已失今獲。解云：未得今獲者，如未得戒，今受得戒，創至生相，將成就故，名爲今獲；已失今獲者，如先坐定，遇緣便捨定，名爲已失；後重修得，創至生相，將成就故，名爲今獲。言成就者，先未得法，今時已得，先已得者，今復不失，此所得法，流至現在，名爲成就。故論云：得已不失，名爲成就。故知獲時，不名成就，成就時，不名獲也。
非得此相違者，釋非得自性也。應知非得與此相違，謂若有法，先未曾失，及重得已，但今初失，此法非得，創至生相，名爲不獲；流入現存，名爲不成就。故知不獲時，不名不成就；不成就時，不名不獲。
得非得唯於，自相續二滅者，釋得非得所依也。自相續者，自即簡他也。相續是身，簡非相續。非相續者，非情是也。唯於自身，有得非得。故論云：非他相續，無有成就他身法故。非非相續，無有成就非情法故。
言二滅者，擇滅非擇滅也。無爲法中，唯於二滅，有得非得。謂若修道，證擇滅時，擇滅上有得也。不證時，擇滅上有非得也。緣闕位中，得非擇滅，故非擇滅上有得也。緣會時，不得非擇滅，即非擇滅上有非得也。故於二滅，有得非得。
論云：一切有情，無不成就非擇滅者。皆有緣闕。除初剎那具縛聖者，及餘一切具縛異生，諸餘有情皆成擇滅。初剎那聖者，苦法忍是也。煩惱未斷，名具縛聖。此聖者無擇滅也。諸餘有情者，一切聖人也。決定無有成就虛空，故於虛空不言有得，以得無故，非得亦無，宗明得非得相翻而立故。已上論文。
又依大毘婆沙一百五十八云，得有四種：一、與彼法俱，此是法俱得，亦名如影隨形得。二、在彼法前，此是法前得，亦名牛王引前得也。三、在彼法後，此是法後得，亦名犢子隨後得。四、非彼法前後俱。謂無爲上得也。
其所得法，則有六種：一、有所得法，唯有俱得，如異熟生等。二、有所得法，唯有前得，如三類智邊世俗智等，有說此等亦有俱得，應在第四類攝。解云：第四類者，是第四所得法，通俱得前得也。三、有所得法，唯有俱得後得，如別解脫戒等。四、有所得法，唯有俱得前得，如道類智忍等。五、有所得法，具有前後俱得，如所餘善染等。六、有所得法，不可說有前後及俱，而有諸得者，謂擇滅非擇滅法。
解云：第一、異熟生等，等取威儀、工巧非數習者，及有覆無記色等，此等諸法，勢力劣故，唯法俱得。
第二、三類智邊世俗智等，等取相應心心所也。謂入見道，至苦集滅三類智邊，能修未來俗智，起法前得得之。此言修者，是得修也。謂見道是無漏，俗智是有漏，故於見道，俗智不起，勝緣闕故，得非擇滅。解云：勝緣者，是俗智所依身也。在見道中，唯有見道所依身，無俗智所依身，故勝緣闕耳。俗智既畢竟不生，故無法俱法後得也。
問：何故三類智邊，能修俗智，非道類智耶？
答：二義故修：一、有事現觀故，謂世俗智，於無始來，曾知苦斷集證滅，今三類智，亦知苦斷集證滅，與世俗智同爲一事，故能修俗智等。二、當諦事周故，謂於三諦，可遍知苦，可遍斷集，可遍證滅，當諦事周，兼修俗智。於道類智，不修俗智者，一、俗智於道中，曾無事現觀故。二、無遍事現觀故，謂必無於道可能遍知，可能遍修，種性多故。
問：何故於三諦有邊聲，非道諦耶？答：以其能知一切苦，斷一切集，證一切滅，而無能修一切道，佛亦於道，得修習修，俱不盡故，故無邊聲。
第三別解脫戒等，等取惡律儀等也。別解脫戒，是有記故，通法後得，即是戒在過去，現在起得，成就不失也。此別解脫戒，不隨心色，勢微劣故，無法前得。
第四、道類忍等，等取相應心心所也。謂道類忍，是向道攝，至道類智，是果道攝，得果道中，捨向道故，故道類忍，無法後得。
第五、所餘善染等，等取通果等無記也。除前四類外，名所餘也。勢力強故，通三種得。
第六、擇滅、非擇滅法，非三世攝故，不可說前後及俱。而有諸得者，謂證擇滅時，擇滅上有得也。於緣闕位，非擇滅上有得也。
問：現在道類忍，如何得有法前得耶？
答：現在道類忍，雖復唯有法俱得，未來道類忍，即有法前得在現在世。今言現在忍有法前得者，約忍種類說，以所得法，據種類說故。
又解，此現在忍，雖唯法俱，若不現前，即有法前，約容有說，言現在忍有法前得。
又解，此現在忍，雖唯法俱，而無法前，由此現在忍有法前得在未來世，此未來得，約世橫望，實在現忍後。而名法前，不名法後者，謂由此得不起即已，起必在彼現在忍前，約容起用，說有前得。
又婆沙一百五十八云：一切非得，總有三種：一、在彼法前，二、在彼法後，三、非彼前後。所不得法，亦唯三種：一、有所不得法，唯有法前非得。謂未來情數畢竟不生法，及入無餘涅槃最後剎那心等。等取相應心所，及無生智也。二、有所不得法，通彼法前法後非得。謂餘隨應有情數法。三、有所不得法，無法前後，而有非得。謂擇滅，非擇滅法，必無非得可與法俱，以法現前，是所得者，必有得故。非所得者，無得非得，亦無唯有法後非得，非無始來恒成就彼，未捨必起彼類盡故。
解云：第一未來情數畢竟不生法者，謂是三類智邊，所修俗智也。此世俗智，不通過現，故言未來。不是非情，名爲情數。得非擇滅，名畢竟不生。見道已前，此世俗智，常有非得，名法前非得。三類智後，常有得起，更無非得也。
及入無餘最後心者，謂未來有一類，異熟威儀心，作入涅槃心。此心未起，常有非得，非得此心，名法前非得；此心起已，必入涅槃，便同非情，故無法後非得，無所依故。又無生智未起已前，常有非得，名法前非得；此智起已，必定不退，故無法後非得也。
非無始來恒成就彼未捨必起彼類盡故者，此十六字，爲遮非想見惑難故。謂唐三藏，譯婆沙了，有人以非想見惑，難三藏言：合唯有法後非得。其難意者，非想見惑，無始來成，無法前非得，見道斷已，畢竟不退，於過去見惑，理應合有唯法後非得，何故無耶？故三藏於婆沙，加一十六字，爲通此難。其十六字意者，謂非想見惑，未斷已前，名爲未捨，於未捨位，必無有人起未來，非想見惑，入過去盡，以未來見惑，種類無邊，起不盡故；及入見道，斷見惑時，於未來非想見惑，即有法前非得故，過去非想見惑，約種類說，不可唯有法後非得也。
從此第二，明差別，於中有二：一、明得差別，二、明非得差別。
就初明得差別中，文復分二：一、正辨差別，二、隨難別解。
且初明正辨差別者，論云：已辨自性，差別云何？總問。且應辨得？別問。頌曰：
釋曰：三世法各三者，三世門也。三世法得，各有三種，謂過去法，有過去得，有未來得，有現在得。如是未來，及現在法，各有三種得。
且過去法有過去得者，或是法前，或是法俱，或是法後，此約能得與所得法，今時同在過去世也。然過去法，唯有一得，如過去世異熟生等也。或有二得，如過去世別解脫戒等。有通三得，如過去世道共戒等也。若一得，若二得，若三得，皆名過去法中過去得也。故過去得，通三種得，宜善思之。
過去法家現在得者，如別解脫戒，落謝過去，現在不失，起得得之。此即法在過去，得居現在，得居法後，故過去法家現在得者，唯法後得也。
過去法家未來得者，謂法過去，得在未來，此未來得，名法後得。據世橫望，雖皆法後，若約起用先後，未來亦有過去法家法前得也。如過去世道共戒等，有法前得，已謝過去，其法前得，種類眾多，起未盡者，仍在未來得。此未來得，不起即已，起必在彼過去法前得。故過去法未來得者，亦有法前得也，宜善思之。
現在法家過去得者，唯法前得。現在法中現在得者，唯法俱得。現在法家未來得者，名法後得。據世橫望，雖皆法後，若論起用前後，未來亦有現在法家法前得也。准過去說，宜善思之。
未來法家過去現在得者，唯法前得。未來法家未來得者，或法前，或法俱，或法後，未來雖無前後次第，約得種類別，約容起用，說前後也。
善等唯善等者，三性門也。善等者，所得善法也。等，等取不善無記法也。唯善等者，能得得也，等取不善無記得也，謂善不善，及無記法，如其次第，有善不善無記三得。
有繫自界得，無繫得通四者，繫不繫門也。有繫者，三界有漏法也。其有繫法，得唯自界。謂欲界法，得唯欲界。若色界法，得亦色界。若無色界法，得亦無色界。以有漏得，隨所得判，故有繫法，隨在何界，其能得得，與所得同。無繫者，無漏法也。無漏法有二種：一、有爲無漏，謂道諦也，二、無爲無漏，擇滅、非擇滅也。得通四者，無繫法上能得得通四種也。謂三界得及無漏得，名爲四種。
且非擇滅得，通三界繫。謂非擇滅得，隨命根眾同分別判，以命根眾同分通三界繫故，故得通三界繫也。如欲界緣闕，得非擇滅得，即欲界繫。若色界緣闕，得非擇滅得，即色界繫。若無色界緣闕得非擇滅得，即無色界繫。故論云：非擇滅得，通三界繫。若擇滅得，色無色界，及與無漏。
解云：謂擇滅得，隨能證道判。若有漏道證擇滅者，其所引得，色、無色界繫。以色、無色有有漏道，爲能證故。故擇滅得，通彼二界。然於欲界，無能斷道，故擇滅得，不通欲界。若無漏道，所證擇滅，其擇滅得，亦唯無漏，隨能證道，是無漏故。若道諦得，唯是無漏，以道諦得，隨所得判，道諦是無漏，得亦無漏也。故無繫法，總而言之，得通三界及與無漏四種也。
非學無學三者，三學門也。頌言非字，流至無學，謂非學非無學也。三者，能得得也。謂非學非無學法，得通三種：一者是學，二者無學，三者非學非無學。又頌文窄故，唯標非學非無學。若依論文，三學具明。故論云：若有學法，得唯有學。注曰：有學法者，有學身中，有爲無漏是也。以有學法，是有爲故。得隨所得判，故得亦是有學也。若無學法，得唯無學。注曰：無學法者，無學身中，有爲無漏也。以無學法，是有爲故。得隨所得判，故得亦無學也。
非學非無學，得有差別，謂此法得，總說有三。注曰：此文正釋頌也。非學非無學，法雖是一，其法上得，即通三學，故言得有差別也。非學非無學法者，謂一切有漏，及三無爲也。已上論文。注曰：以有漏法不可修故，故非有學無學身中法，名非學非無學也。若無爲法，不可修習令其增長故，亦是非學無學法。
且有漏法，唯有非學非無學得，以有漏法，隨所得判故，能得得亦是非學非無學也。非擇滅得，及非聖道所引擇滅得，亦如是。注曰：非擇滅得，隨命根眾同分判，非聖道得，隨能證道判，故此二得，亦是非學非無學也。亦如是者，意明得同前，是非學非無學也。
若有學道，所證擇滅，得亦有學，隨能證道，是有學故。若無學道，所證擇滅，得亦無學，隨能證道，是無學故。故知有漏，及無爲法，雖是非學非無學法，其能得得，通三學也。宜善思之。
非所斷二種者，三斷門也。非所斷者，謂無漏法也。二種者，非所斷法上能得得，通二種也，一、修所斷，二、非所斷。頌文窄故，唯標非所斷得。若依論文，三斷具明。故論云：又見修所斷法，如其次第，有見修所斷得。非所斷法，得有差別，謂此法得，總說有二。此正釋頌文也。有二者，修非二斷也。
別分別者，諸無漏法，名非所斷。無漏者，道諦二滅也。無漏非見修所斷，名非所斷。非擇滅得，唯修所斷，及非聖道所證擇滅得，亦如是。注曰：此是釋非所斷法，得通修所斷也。非擇滅得，隨所依判，唯修所斷。若非聖道所引得者，隨能證判，亦唯修斷，故言亦如是也。聖道所證擇滅之得，及道諦得，唯非所斷。此文釋非所斷法得，通非斷也。謂聖道所引得，隨能證判，若道諦得，隨所得判，故皆非斷也。
從此第二，隨難別解者，論云：前雖總說三世法各三，今應簡別其中差別相，頌曰：
釋曰：無記得俱起者，無記者，無覆無記也。謂異熟生全，威儀工巧少分，取非數習者，此無記法，勢力劣故，唯法俱得。法若過去，得亦過去。法若未來，得亦未來。法若現在，得亦現在。
除二通變化者，此二通變化，是通果無記，有三種得，前言無記得唯俱起，故須除也。二通者，天眼耳通相應慧也。能變化心者，謂十四能變化心也。論云：天眼耳通慧，及能變化心，勢力強故，加行差別所成辨故，雖是無覆無記性收，而有前後及俱起得。
有覆色亦俱者，此明有覆無記色，亦如無覆無記，唯法俱得也。有覆色者，謂初禪有覆煩惱，所發身語二色是也。能發煩惱，通三種得，所發身語，唯法俱得。謂此身語，雖有上品，而亦不能發無表故，勢力劣故，由此定無法前後得。
欲色無前起者，謂欲界繫善、不善色，無法前得，唯法俱得及法後得。以欲界色是不隨心，勢微劣故，無法前得，是有記故，通法後得。
從此第二，明非得差別。論云：非得如得，亦有如上品類別耶？不爾，云何？頌曰：
釋曰：非得淨無記者，三性門也。謂非得性，無覆無記，淨謂無覆也。
去來世各三者，三世門也。謂過去未來，各有三世非得。若現在法，唯有過去未來非得，無現在非得，以法現在是所得者，必成就故，定無非得。舊云：現在法有非得者，此翻謬矣。
且過去法有過去非得者，或是法前，或是法後，此據非得與所不得法，今時同在過去也。若過去法，現在非得者，唯法後非得。若過去法，未來非得者，據世橫望，雖皆法後，若論起用先後，未來亦有過去法家法前非得也。准得說之。
未來法家，未來非得者，或法前，或法後，未來雖無前後次第，約性類別，約容起用，說前後也。未來法家，過去現在非得者，唯法前非得也。
現在法中，過去非得者，唯法前非得也。現在法中，未來非得，據世橫望，雖皆法後，若約起用先後，未來亦有現在法家法前非得也。
三界不繫三者，界繫門也。三界不繫者，是所不得法。三者，能得非得也。謂三界及不繫法，各有三界非得也。
且如彼欲界法，有三界非得者，謂欲界有情，不得欲界法，非得欲界繫；色界有情，不得欲界法，非得色界繫；無色界有情，不得欲界法，非得無色界繫。良由非得，隨所依判，故隨所依，通在三界。如欲界法，有三界非得，色無色界法，有三界非得，准欲界說之。
若不繫法，三界非得者，欲界不得不繫法，非得欲界繫；色界不得不繫法，非得色界繫；無色不得不繫法，非得無色界繫。
許聖道非得，說名異生性者，釋非得不通無漏也。謂發智本論，許聖道非得，說名異生性。故論引本論云：云何異生性？謂不獲聖法。不獲即是非得異名，非說異生性是無漏應理。注曰：已上論文。不獲即是非得異名已下者，是論主釋上兩句本論文也。既知不獲聖道，名異生性，明知異生性，必非無漏。此異生性，即是非得，故知非得，不通無漏也。又婆沙四十五云：尊者世友，作如是說：能令有情起異類見、異類煩惱，造異類業，受異類生，故名異生。
得法易地捨者，捨非得門。謂捨非得，不過二門：一、得法捨，二、易地捨。
得法捨者，如聖道非得說名異生性，得聖道時，捨異生性，此即以得替非得處也。易地捨者，謂從下地生上地時，若從上地生下地時，以易地故，必捨非得。如從欲界生上界時捨欲非得，以欲非得隨所依身，所依捨故，非得亦捨也。如欲界既然，餘界亦爾。故易地捨，但由易地，捨於非得，未必有得替非得處。
然異生性，通前兩捨，謂易地捨中，雖不遍捨異生性盡，亦有少分捨異生性，如從下地生上地時，亦捨下地異生性也。
從此大文第二，明眾同分者，論云：如是已辯得非得相，同分者何？頌曰：
釋曰：同分者，標章。有情等者，正釋同，謂身形等同。謂諸有情，身形、業用、樂欲，展轉互相似故。分者，因義，謂由此分，能令有情身形等同。同之分故，名爲同分，依主釋也。言有情者，同分所依，簡非情也；等者，簡不等，正顯能依同分也。
論云：有別實物，名爲同分。謂諸有情，展轉類等，本論說此，名眾同分。解云：眾同分者，眾多同分也。此復二種：一、無差別，二、有差別。無差別者，謂諸有情，有情同分，一切有情，各等有故，同是有情，故名無差別也。有情同分，謂簡非情，此宗非情無同分也。有差別者，謂諸有情，界地趣生，種性男女，近士苾芻，學無學等，各別同分，一類有情，各等有故。界謂三界，地謂九地，趣謂五趣，生謂四生，種性謂剎帝利等，各別有故，名差別也。
復有法同分者，謂隨蘊處界、五蘊、十二處、十八界，自類相似，此三科法，是法同分所依也。由有實物，名法同分，能令諸法互相似故。頌文同文，攝二同分。言有情者，謂簡非情，故有情言，亦攝法同分也。
論云：若無實物，無差別相名同分者，展轉差別諸有情中，有情有情等無差別，覺及施設，不應得有。如是蘊等，等無差別，覺及施設，如理應知。覺者，能緣同分智覺也。施設者，施設同分名也。由實有同分，方有緣同分智覺及施設同分名，各以此智名證實，立有同分也。依經部宗同分假立，故此標宗意明實也。
從此第三，明無想果。論云：已辨同分，無想者何？頌曰：
釋曰：無想無想中，心心所法滅者，正釋無想也。上言無想，無想異熟也；下言無想，無想天也。謂無想天中，有無想異熟。故論云：若生無想有情天中，有法能令心心所滅，名爲無想。是實有物，能遮未來心心所法，令暫不起，如堰江河。解云：既能滅心，明有實物。依經部宗，無想是假，故此標宗，言實物也。
異熟居廣果者，二門分別也。異熟者，五類分別門，謂修無想定，爲異熟因，感五百大劫無想異熟爲果也。居廣果者，第二明所居處。無想有情，居在廣果，非別有地。謂廣果天中，有高勝處，名無想天。如初禪中，有高臺閣，大梵王居，名中間禪。
問：彼爲恒無想，爲亦有想耶？答：生死位中，多時有想。言無想者，由彼中間，五百大劫，想不起故。生死有想者，無想天中，初生有心，死時有心也。故契經言：彼諸有情，由想起故，從彼處沒。然彼有情，如久睡覺，還起於想。
論云：從彼處沒，必生欲界，非餘處所。先修定行，勢力盡故，於彼不能更修定故，如箭射空，力盡便墮。若諸有情，應生彼處，必有欲界順後受業。如應生彼北俱盧洲，必定應有生天之業。解云：此明無想天，必退墮也。餘義可知。
問：生欲界何趣耶？答：婆沙一百五十四云：有說生地獄，有說生惡趣。如是說者，定生欲界，處所不定，或生天趣，或生人趣，或生惡趣。
問：何故生欲，五趣不定？解云：謂諸外道，修無想定，於加行時，或起邪見，謗釋種涅槃；或起見取，計無想天，爲真解脫；或起戒取，計無想定，以爲真道。如是等惑，爲惡趣因。既修此定，次復離欲，或起生得，或聞或思，如是等善，爲善趣因。由善惡雜起故，生五趣不定也。
從此大文第四，明二定。於中有三：一、明無想定，二、明滅盡定，三、明所依身。
且初明無想定者，論云：已辨無想，二定者何？總問。謂無想定，及滅盡定。總答。初無想定，其相云何？別問。頌曰：
釋曰：如是無想定者，前明無想滅心心所，有實體性。如是復有別物，心不相應，滅心心所，名無想定。約滅心同，名爲如是。無想者定，名無想定；或定無想，名無想定。言無想者，者是假者。假者，修無想人也。修無想人，成此定故，名無想定。無想之定，是依主釋也。言或定無想者，無想即定，持業釋也。
後靜慮者，明所依地，修無想定，依第四禪，於靜慮中，最居後故。
求脫者，明作意也。謂諸外道，計無想果，爲真解脫，爲求彼，故修無想定。
善唯順生受者，善謂三性門也。此無想定，唯是善性，此是善故，能招無想天中五蘊異熟。唯順生受者，明報時也。謂無想定，於第二生，必受其果。唯言爲簡無順現、順後及不定受故。論云：若起此定，後雖退失，傳說現身必還能起，當生無想有情天中。故得此定，必不能入正性離生。此文意，明唯順生受也。
非聖得一世者，非聖者，明修人也。謂唯外道，修無想定，必非聖者。論云：以諸聖者，於無想定，如見深坑，不樂入故。要執無想，爲真解脫，起出離想，而修此定。一切聖者，不執有漏，爲真解脫，及真出離，故於此定，必不修行。解云：計無想天，爲真解脫；無想定，爲真出離，無出離生死也。
得一世者，明成就也。謂無想定，初念起時，唯得現世，名爲一世，如初受得別解脫戒。此無想定，從第二念已去，乃至未捨，是有記故，亦成過去，有法後得也。故知初念，唯成一世。第二念等，若未出觀，通成過現，以無心故，無未來修，無法前得也。若出觀已，唯成過去。
論云：若諸聖者，修得第四靜慮地時，若爲如靜慮，亦得去來無想定不？解云：此問意者，如聖人初修得第四禪，過去已失靜慮，及未來未起靜慮，以曾習故，今時總得，以有心靜慮通三世成就也。此聖人爲如靜慮，亦得曾習過去無想定，及未來未起無想定不？以無想定屬第四禪，聖人修得第四禪時，既得過未有心靜慮，過未無想，應亦有得，故爲此問也。
餘亦不得。答也。餘凡夫人，得第四禪，亦不得去來無想定，何況聖人乎。所以者何？徵也。彼雖曾習，以無心故，要待加行，方便修得。故初得時，唯得一世。答前徵也。彼無想定，於過去生，雖能曾習，以無心故，今時要須更修加行方可得也。故知凡夫修得第四禪，而未修無想定，不可得之也。
從此第二，明滅盡定。論云：次滅盡定，其相云何？頌曰：
釋曰：初句出體，次三句辨差別，第五第六句，明佛得也。滅盡定亦然者，此滅盡定，有實體性，滅心心所，同前無想，滅心心所，故言亦然。
爲靜住者，明作意也。前無想定，爲求解脫，以出離想作意爲先。此滅盡定，爲求靜住，以止息想作意爲先。
有頂者，明所依也。前無想定，依第四禪，此滅盡定，唯依有頂。謂下諸地，皆名有想，行相麁動，難可止息；此有頂地，名爲非想，行相微細，易可止息，故唯有頂，有滅盡定。
善二受不定者，善者，三性門也。謂滅盡定，性唯是善，非無記染。謂是善心所等起故。
二受不定者，明報時分也。二受謂順生、順後二受也。此滅盡定，通順生、順後、及不定受，謂約異熟，有順生受或順後受。頌言不定，含二不定：一、報定時不定，二、時報俱不定。故論云：或有不定受此報定時不定；或全不受，謂若於下，得般涅槃此時報俱不定，如阿羅漢得滅盡定，入般涅槃，不受果耳。此滅盡定，唯招有頂，四蘊異熟。
聖由加行得者，聖者，明修人也。此滅盡定，唯聖者得。論云：非異生能起，怖畏斷滅故；唯聖道力，所能起故，現法涅槃，勝解入故。解云：謂滅盡定，依有頂起，彼已無色，若更滅心，便成斷滅，故怖畏也；聖入滅定，作勝解心，如入涅槃，故異生不起也。加行得者，此滅盡定，唯加行得，非離染得，以心無故，要大加行，方可得也。又初得時，唯得現在世；從第二念，乃至未捨，通成過現。若出觀已，唯成過去。
成佛得非前者，明佛得滅盡定也。成佛得者，明成佛時，得滅盡定也。非前者，非前加行得也。成佛得言，顯離染得。謂佛世尊，盡智生時，成佛位也。此時離染，得滅盡定，不由加行，而修得也。故論云：佛無一德由加行得，暫起欲樂現在前時，一切圓德隨樂而起，故佛眾德皆離染得。解云：但離染時，得諸功德，故諸功德，名離染得，隨樂而起，非加行也。又論云：世尊曾未起滅盡定，得盡智時，云何得成俱分解脫？解云：菩薩學位，未起滅定，於成佛時，應有定障，云何得成俱分解脫？俱分解脫者，謂離定慧障也。
於起滅定，得自在故，如已起者，名俱解脫。解云：答也。此滅盡定，於成佛時，雖復未起，得自在故，如已起者，名俱解脫。或得滅定入出心故，名俱解脫。即由此理，名離染得，後時不由加行起故，非得定體，以滅盡定無法前得，故不得也。
西方師說：菩薩學位，先起此定，後得菩提。云何此中，不許彼說？解云：是經部宗，此許菩薩從見道出，便入滅盡定，從滅盡定出，方斷有頂故，於盡智起，成俱解脫。論主問薩婆多宗，云何此中，不許彼說也。
若許彼說，便順尊者鄔波毱多理目足論。如彼論說：當言如來先起滅定，後生盡智。解云：論主朋西方師，故爲此釋。
三十四念故者，遮西方師說也。謂迦濕彌羅國，毘婆沙師說，非前起滅定，後方生盡智。所以者何？傳說菩薩三十四念，成菩提故。諦現觀中，有十六念；離有頂貪，有十八念，謂斷有頂，九無間道，九解脫道，如是十八，足前十六，成三十四。一切菩薩，決定先於無所有處，已得離貪，方入見道，不復須斷下地煩惱，於此中間，無容得起不同類心。解云：菩薩先斷無所有處貪，後依第四禪，起三十四念。此三十四念，唯無漏心，故不可說從見道出，起滅盡定，以入滅盡定心，是有漏故。此有漏心望三十四念，名不同類，故不可起。
從此第三，明二定所依。論云：已說二定有多同異，而於其中復有同異。頌曰：
釋曰：二定依欲色者，釋依身也。二定者，謂無想定、滅盡定，此二俱依欲色身起。問：先無想定，不依無色，理在不疑，何故滅定不依無色？答：命根依二法轉，一色二心。若於欲色，起滅盡定，時雖復無心，命根依色轉。生於無色，已無色身，若起滅盡定，便無色心，命依何轉？是則斷滅，非謂入定。故無色界不起滅定也。
論云：若有人不許亦依色界，起無想定，便違此文。謂本論言：或有是色有，此有非五行。謂色纏有情，或生有想天，住不同類心；或入無想定，或入滅盡定，或生無想天，已得入無想，是謂是色有，此有非五行。
解云：依婆沙有說，不許色界起無想定，故引本論，顯彼非也。或有是色有者，是色界有情也。此有非五行者，雖色有情，不具五蘊也。過去迦葉佛說五蘊爲五行，此有四類：一、生有想天，住不同類心。生有想天者，色界天中，除無想天，餘天名有想也。於有想天，起無色界心，及無漏心，與色界心，類不同故，名不同類也。此唯有色行二蘊，無餘三蘊，非色繫故。二、生有想天已，入無想定。三、生有想天已，入滅盡定。四、生無想天已，得入無想異熟。此後三類，受想識滅，唯有色行二蘊，故此四類，不具五行。此本論文，既言生有想天，或入無想定，或入滅盡定，故知二定色界起也。
滅定初人中者，此明滅定初起人中也。謂無想定，無始曾習，起時即易，故於二界，皆得初起；此滅盡定，未曾修習，起時即難，故要人中，方起滅定，以人中有說力故，慧解利故。
論云：此在人中，初修起已，由退爲先，方生色界，依有色界身，後復修起。解云：滅定有退，故生色界，如不退者，直生有頂；生色界已，由先習力，得起滅定也。
然此二定，滅心心所，但言無想、滅受想者，謂加行中，偏厭此故，故別標也。
且如外道，計有苦樂，以爲生死。欲修無想，先作是念：欲界有苦，初二三禪，有喜樂受。不了第四，有捨及餘心心所法。而作是言：第四禪中，雖出苦樂，仍有想念，未得涅槃，我今須滅。故加行中，偏厭想也。
若諸聖者，以欲色界，有疲勞受，於第四靜慮無色，有麁動想，爲求靜住，暫欲息心，故加行中，偏厭受想。故此二定，依加行中立名也。
故論云：此二定加行中，有厭逆此故，如亦知受等，唯名他心智。解云：他心智，雖知心所，然修加行，但欲知心，故從加行，名他心智也。
然此二定，以二十二物爲體，爲修定前有二十一心所及心王一。心所二十一者，謂大地十，大善地十，欣厭隨一。爲滅此故，有二十二物，不相應行，替處名無想等，故隨滅爾許心心所法，爲定體也。
從此大文第五，明命根。論云：已辨二定，命根者何？頌曰：
釋曰：上句會名，下句用證。論云：命體即壽。故對法言：云何命根？謂三界壽。解云：既將壽釋命，故知命即壽。此復未了，何法名壽？謂有別法，能持煖與識，說名爲壽。
從此第六，明四相，於中有二：一、正明四相，二、釋難。就第一明四相中：一、明本相，二、明隨相。且初明本相者，論云：已辨命根，四相者何？頌曰：
釋曰：上句標章，下句出體。相者，能相也。謂諸有爲者，所相法也。諸有爲者，謂五蘊法，因緣造作，故名之爲。色心等法，從因緣生，有彼爲故，名爲有爲。相是標相，謂相法體，令是有爲。故論云：由此四種，是有爲相，法若有此，應是有爲，與此相違，是無爲法。解云：正釋相義。
生住異滅性者，出體也。此中於法，能起名生，能安名住，能衰名異，能壞名滅。性者，體義。謂薩婆多宗，四相有實故也。
論云：豈不經說有三有爲之有爲相。解云：此引經爲難也。經說三相，論今說四，豈不相違？有三者，能相也；有爲者，所相法也；之者，顯依主釋；重言有爲者，令知此相，表示法體，成有爲故。此三相者，有爲之相。
於此經中，應說有四。解云：於此經中，理應說四也。不說者何？徵也。所謂住相。然經說住異，是此異別名。如生名起，滅名爲盡，如是應知，異名住異。解云：有三師釋經，此一師釋也。經不說住，說三相：一起，二住異，三盡。然經說住異相，是此論說異相別名。謂依住辨異故，所以異名住異也。如起者，生之別名，如盡相，滅之別名，故知異相是住異之別名也。
若法令行，三世遷流，此經說爲有爲之相，令諸有情生厭畏故。謂彼諸行，生力所遷，令從未來流入現在；異及滅相，力所遷迫，令從現在流入過去，令其衰異，及壞滅故。住於彼行，攝受安樂，常樂與彼不相捨離，故不立在有爲相中。
解云：是第一師釋經意也。三相遷行，故經說之；住樂安立，故經不說也。
又無爲法，有自相住；住相濫彼，故經不說也。注曰：此第二師釋經也。無爲湛然，是自相住也。
有謂此經說住與異總合爲一，名住異相。注曰：此第三師說也。經說住異，兩相合說，不同初師，唯是異相。
何用如是總合說爲？問也。住是有情所愛著處，爲令厭捨，與異合說。如示黑耳與吉祥俱，是故定有四有爲相。答也。吉祥黑耳，姊妹二人，恒相隨逐。姊名吉祥，所至之處，爲吉祥事。妹名黑耳，由耳黑故，故以名焉，所至之處，能爲衰損。愚人貪愛吉祥，智者爲令厭捨，先示黑耳。住喻吉祥，異喻黑耳，欲令厭住，與異合說也。
從此第二，明隨相。論云：此生等相，既是有爲，應更別有生等四相。問也。若更別有，應致無窮，彼復有餘生等相故也。難也。相是有爲，別有四相。相上有相，成無窮失耳，應言更有，然非無窮。雙答也。所以者何？徵也。頌曰：
釋曰：上句答問，下句答難。此者，此前四本相也。生生等者，四小相也。謂前四相，有生生等四種隨相，故成有爲。
論云：諸行有爲，由四本相。本相有爲，由四隨相。解云：諸行成有爲，由四本相相。本相成有爲，由四隨相相。生生等者，等取住住異異滅滅。此有三名：一名生生等，上生字是小生，下生字是大生。從小生生大生，故名生生。小相中住，住本相住，名爲住住。小相中異，異本相異，名爲異異。小相中滅，滅本相滅，名爲滅滅。如生生釋之。二名隨相，隨本相故。三名小相，相一法故。
本相亦有三名：一名本相，相本法故。二名大相，相八法故。三名生等，生八法故。不同小生，唯生於生，故但名生，住等亦爾。
於八一有能者，通無窮難也。豈不本相如所相法，一一應有四種隨相，此復各四，展轉無窮。爲通此難，故有斯頌。四種本相，於八有能；四種隨相，於一有能。功能別故，無無窮失。
且如生相，生色法時，九法俱起。一是本法，謂色自體；此上必有四本四隨，故成九法。於九法內，生不能自生。生除自體，能生餘八。本相中住，不能自住，住餘八法。本相中異，不能自異，異餘八法。本相中滅，不能自滅，滅餘八法。故四本相，於八法中，有功能也。於九法中，生不自生，是生生生；住不自住，住住來住；異不自異，由異異異；滅不自滅，由滅滅滅。故四隨相，於一法中，有功能也。由此道理，無無窮失。
故論云：是故生等，相復有相，隨相唯四，無無窮失。
又經云：有三有爲之有爲相。論云：然經重說有爲言者，令知此相表是有爲。勿謂此相表有爲有，如居白鷺表水非無；亦勿謂表有爲善惡，如童女相表善非善。解云：遙見白鷺，表知有水，如童女有好相，表生善子，有惡相，表生惡子。今此四相，唯表有爲是有爲法，不表有爲是有義故，不同白鷺表有義也。又此四相，不表有爲善惡性故，不同童女表善非善。
從此第二，釋難。依經部宗，四相是假，不許有宗未來有體，實有生相。故論云：若生在未來，生所生法，未來一切法，何不頓生？頌曰：
釋曰：此兩句，答經部宗難也。因者六因，緣者謂四緣。論云：非離所餘因緣和合，唯生相力，能生所生，故諸未來，非皆頓起。
從此大文第七，明名身等。論云：如是已辨諸有爲相，名身等類，其義云何？頌曰：
釋曰：名身等者，標章也。所謂，下正釋也。等者，等取句身文身也。想章字總說者，釋上也。以想釋名，以章釋句，以字釋文，以總說釋身也。
論云：名謂作想。解云：想者取像，或契約義。若取像名想，想是心所，如說色名，能生色想，因名生想，名爲作想。若契約義，想即是名，謂諸賢聖，共爲契約，立色等名，名即是想，由此名想，能有詮表，故名作想。梵云那上聲磨，唐翻爲名，是隨義，歸義，赴義。謂隨音聲，歸赴於境，呼召色等，名能詮義。
論云：句者謂章，詮義究竟。如說諸行無常等章，或能辨了業、用、德、時、相應、差別，此章稱句。解云：且如一色，有所見業，能發識用，青黃等德，過未等時，與四相合，名爲相應，不相應者，名曰差別，謂能辨色是所見等。此章稱句也。梵云鉢陀，義翻爲句，正翻爲迹，謂如象身有四足迹。且如一頌，總四句成，故今就義翻之爲句。梵云縛迦，此翻爲章，章者，詮義究竟，故以章釋句。
文者，謂字，如說惡阿壹伊等字，是不相應行中字，不同此方黑書之字。梵云便膳那，唐云文，是能彰顯義，近顯名句，遠顯於義。西國風俗，呼扇鹽酢，亦名便膳那，亦是能顯義。扇能顯風，鹽酢能顯食中味也。故舊譯爲味翻之謬矣。
身者，聚集義；總說者，合集義。謂合集總說二三等名，爲聚集故，故以總說釋身義也。
論云：言總說者，是合集義，於合集義中，說嗢遮界故。解云：西方聲明，造字有字界字緣。界是本義，以字緣助，成種種義。且嗢遮是字界，本造字家，於合集義中，立嗢遮字界。後以字緣，助嗢遮界，轉成三木訖底，唐言總說。既知總說之義，起自嗢遮，嗢遮是合集義。明知總說亦是合集，此文言於合集義，說嗢遮界，以證總說，是合集義。既以總說釋身，故知多名合集爲名等身等也。
然一名是名，非名身；二名名身，如說色聲；三名已去，名多名身，如說色聲香等者，有三名也。一句是句，非句身；兩句是句，亦句身；三句已去，名多句身也。如說諸行無常，一切法無我，涅槃寂滅，此皆有三句，名多句身也。一字是文，非文身；二字亦文，亦文身；三字已去，名多文身。如迦佉伽等，有三字，得名多文身也。論云：且如古者，於九義中，共立一瞿聲。爲能詮定量，故有頌曰:一方，二獸，三地，四光，五言，六金剛，七眼，八天，九水，皆一瞿聲，目斯九義，指方言瞿，瞿則目方，指獸言瞿，瞿即目獸也，餘准可知耳。
從此第三，諸門分別，於中有二：一辨名等，二明同分等。
且初明名等者，論云：此名身等，何界所繫？爲是有情數？爲是非有情數？爲是異熟生？爲是所長養？爲是等流性？爲善爲不善？爲無記？此皆應辨。頌曰：
釋曰：言欲色者，界繫門也。謂此名身等，欲色界繫。謂名句文身，依聲而有。無色無聲，故無名等。
有情攝者，論云：又名身等，有情數攝，能說者成，非所顯義。解云：能說者成者，顯唯有情也；非所顯義，明不通非情也。
等流者，五類門也。此名身等，同類因生，於五類中，唯等流性。非業所感故，不通異熟；非色法故，不通長養。
無記者，三性門也。唯是無覆無記性攝。謂名身等，依聲而起，非是心力親能發起，故唯無記；聲是心力親能發起，故通三性也。
從此第二，明同分等。論云：如上所說餘不相應，所未說義，今常略辨。頌曰：
釋曰：同分亦如是者，爲顯同分，如前名等，通於欲色、有情、等流、無覆無記。並無色者，謂顯同分非唯欲色，亦通無色。並異熟者，謂明同分非唯等流，並通異熟性，由此同分是界通三，類通二義。界三者，三界也；類二者，等流異熟也。
得相通三類者，得謂能得，相謂四相。此得及相，唯通三類：一、有剎那，二、等流性，三、異熟性。苦法忍上，得及四相，是有剎那，餘二可知。
非得定等流者，非得者非得也。定謂二定，無想滅盡也。非得及定，於五類門，同類因生，唯等流性；非業所感故，不通異熟；非色法故，不通長養；等流性故，非有剎那；是有爲故，故不通有實也。
從此大文第三，明因緣，於中有二：一、明六因，二、明四緣。就正明六因中，復分爲三：一、正明因體，二、明因得果，三、明法從因生。就初正明因體中，文分三段：一、總標名，二、別顯體，三、三世分別。
且初總標名者，論云：如是已說不相應行，前言生相生所生法，非離所餘因緣和合，此中何法，說爲因緣？此總問也。且因六種，總答。何等爲六？別問。頌曰：
釋曰：上三句頌，標六因名；第四一句，結歸本宗。一、能作因，二、俱有因，三、同類因，四、相應因，五、遍行因，六、異熟因。此如后釋。經部等宗，不許六因，無經說故；許有四緣，有經說故。然有部宗中，迦多演尼子，大阿羅漢，靜室思惟，言有六因經，是諸天傳來，非餘部許。故論云：對法諸師，許因唯有如是六種。
從此第二，別顯體者，六因不同，文即爲六。且初第一能作因者。頌曰：
釋曰：除自者，唯有爲法也。謂有爲法生，除其自體，自體非因，故須除也。餘能作者，正明因體，有爲法生時，除自體外餘一切法皆不爲障，名能作因。故頌餘字，通一切法，謂有爲無爲皆能作因體也。故論云：一切有爲，唯除自體，以一切法，爲能作因，由彼生時，無障住故。解云：以不障義，釋能作因。故知能作因寬，通一切法，增上果狹，唯有爲法也。因能作果，名能作因，能作即因，持業釋也。
問：若據此義，餘五種因，亦名能作因，皆能作果故。何故此因，獨名能作？答：論云：雖餘因性亦能作因，然能作因更無別稱，如色處等，總即別名。解云：所餘五因，皆有別名，唯能作因未有別名，謂餘五因所簡別故，此能作因，雖標總稱，即受別名也。
從此第二，明俱有因。文分兩段：一正明俱有因，二明心隨轉。且初正名俱有者，論云：如是已說能作因相，第二俱有因相云何？頌曰：
釋曰：俱有者，俱時而有也。互爲果者，釋俱有因也。論云：若法更互爲士用果，彼法更互爲俱有因。解云：俱有作用，俱有即因，名俱有因，持業釋也。若果與因俱，名爲俱有，俱有之因，依主釋也。
如大相所相，心於心隨轉者，指體也。此有三類。如大者，謂四大種，第一類也。此四大種，造果之時，互相假籍生所造色，故互相望爲俱有因。相與所相者，第二類也。相者，四法相也。此四法相，與所相法，更互爲果，謂此能相，相所相故；復因所相，能相轉故，故互爲果，名俱有因。心於心隨轉者，第三類也。謂心王與心隨轉法，亦更互爲果。
論云：是則俱有因，由互爲果，遍攝有爲法，如其所應。解云：結上三類也。如其所應者，謂有爲法中有五：一、四大互相望，二、相所相相望，三、四相自互相望，四、心與心隨轉相望，五、隨轉自互相望，皆俱有因，故言如其所應也。
又論云：法與隨相非互爲果，然法與隨相爲俱有因，非隨相於法。此中應辨。
解云：此文是論主出有宗以互爲果，釋俱有因有過也。法者，所相法也；隨相者，小四相也。法不因小相相，法非小相果，小相因法轉，小相是法果。故言法與隨相非互爲果，然法與隨相爲俱有因者，以隨相因法轉故也；法與隨相爲俱有因，非隨相於法者，以隨相不相所相法故，隨相望法非俱有因。既法與隨相非互爲果，而名俱有因，如何今以互爲果義，釋俱有因？此中應辨者，勸釋通也。
從此第二，明隨轉。於中有二：一、明隨轉體，二、明隨轉義。且初明隨轉體者，論云：何等名爲心隨轉法？頌曰：
釋曰：前兩句辨體，第三句結成。言心所者，謂四十六心所是也。
言二律儀者，謂靜慮無漏二種律儀。此二律儀，入定則有，出定則無，名心隨轉。彼及心諸相者，彼謂彼前心所，及二律儀；及心者，謂心王也。取彼法上生等四相，及心王上生等四相，名爲諸相，故諸相字，通彼及心王上相也。此等諸法，名心隨轉。如上三類：一、心所，二、定道律儀，三、諸相，是隨轉法也。
從此第二，釋隨轉義。論云：如何此法名心隨轉？頌曰：
釋曰：由時者，時有四種：一、生，二、住，三、滅，四、墮一世。生在未來，住滅現在。若未來法，未至生相，及過去法，三相不攝，故生住滅外，別說墮一世。此四相不同，總是時攝。謂前隨轉，與此心王，同一生，同一住，同一滅，同墮一世，故名隨轉。
由果等者，果謂一果，等取一異熟及一等流，謂前隨轉與心同得一果，同感一異熟，同得一等流，名心隨轉。此一果言，意取士用及離繫果，故異熟等流外，別說一果也。
然士用果，總有四種：一、俱生士用。此復有二：一、俱有相應因，展轉士用果；二、及餘同時造作得者。二、無間士用。此復有二：一、等無間緣所引起者；二、及餘鄰次造作得者。三、隔越士用果。此復有二：一、異熟果；二、如農夫春種秋收，隔越士用果。四、不生士用果，謂是擇滅，體不生也。
此一果言，於俱生士用中，唯取同時造作得者，於無間中，除同性法無間，以同性無間等流攝故，取餘異熟性無間果也；於隔越中，除異熟果，以三果中異熟攝故，取餘隔越遠士用果，及取第四不生士用。故一果言，唯攝士用及離繫果。
由善等者，等取不善無記。謂此隨轉與心，同善不善、及無記性，名心隨轉。
論云：應知此中前一後一，顯俱顯共，其義不同。解云：前時言一，顯俱一時也，後果言一，顯共一果也，由此十因，名心隨轉。謂時四種，果等三種，善等三種，是十因也。
論云：此中心王極少，由與五十八法，爲俱有因。謂十大地法，彼四十本相，心八本相、隨相，名五十八法。五十八中，除心四隨相，餘五十四，爲心俱有因。
解云：五十八者，謂受等十大地法，此十法上各有四大相，成四十，足前成五十；心王上四本相、四隨相爲八，足前成五十八也。心王與此五十八法，爲俱有因；五十八法，爲士用果。此五十八中，除心王上四小相，餘五十四法，與心王爲俱有因；心王爲士用果。謂心不由隨相相，然隨相依心而得轉，故隨相望心但爲果不爲因也。
有八對法，是俱有法，非俱有因。故論云：諸由俱有因故成因，彼必俱有；或有俱有，非由俱有因故成因此標也。謂諸隨相，各於本法。此第一對，謂小相，不相本法，雖與本法俱有，非俱有因也。
此諸隨相，各互相對。解云：此第二對。謂隨相唯相本相，非互相生，展轉相望，不同一果等，故雖俱有，非俱有因也。
隨心轉法，隨相於心。解云：是第三對。隨心轉法上四小相，望心王，非一果等，非俱有因也。
此諸隨相，展轉相對。是第四對。隨心轉法上隨相，自互相望，非互爲果，理非因也。
一切俱生有對造色，展轉相對。解云：是第五對，如色聲等，是有對造色也。雖然俱有，非同一果等，非俱有因耳也。
少分俱生無對造色，展轉相對。解云：是第六對。無對色者，謂別解脫戒無表也。七支無表，雖俱時有，由展轉相望，非一果等，非俱有因也。簡定道二無對色，言少分也。
一切俱生造色大種，展轉相對。解云：是第七對。造色者，所造也；大種者，能造也。能造所造，展轉相望，非一果等，非俱有因也。
一切俱生得與所得，展轉相對。解云：是第八對。然法俱得與所得法，雖俱時有，此得或前或後，或俱生故，以不定故，非俱有因也。
從此第三，明同類因。論云：如是已說俱有因相，第三同類因相云何？頌曰：
釋曰：同類因相似者，謂善五蘊與善五蘊，展轉相望爲同類因。言展轉者，如色蘊與色爲因，與餘四蘊爲因；餘四蘊等，望色等，皆得名爲因也。染污與染污，無記與無記，五蘊相望應知亦爾。言亦爾者，同前善五蘊，亦展轉爲因也。
自部地前生者，言自部者，於相似中，唯取自部爲同類因，非一切相似皆同類因也。部謂五部，即見苦所斷乃至修所斷。此中見苦，唯與見苦所斷爲同類因；乃至修所斷，唯與修所斷爲同類因。
言自地者，簡自部中他地也。於自部中，唯取自地爲同類因，非他地也。地謂九地，謂欲界四禪四無色也，如欲界見苦，唯與欲界爲同類因；乃至有頂，唯與有頂爲同類因。以有漏法，部繫皆定，異地相望，皆無因義也。
前生者，於自地中，唯取前生爲同類因，過去望現未名前生，現在望未來名前生。故前生字，唯通過現。若過去世，與現未爲同類因；若現在世，與未來爲同類因也。
道展轉九地者，前言自地，依有漏說；若無漏道，九地相望，皆互爲同類因。言九地者，謂未至、中間、四靜慮、三無色也。依此九地，起無漏道，一一皆與九地爲因。依未至地，起無漏道，能與九地道諦爲因；乃至無所有處，起無漏道，亦與九地爲同類因。
論云：此於諸地，皆如客住，不墮界攝，非諸地愛攝爲己有，是故九地，道雖不同而展轉爲因，由同類故。解云：無漏非界繫，雖起於諸地，如客人住也。有漏愛攝，故墮界攝。若無漏法，非九地愛攝爲己有，故無漏道，不墮界攝也。
唯等勝爲果者，簡差別也。然唯得與等勝爲因，非爲劣因，爲無漏道，謂加行生故。豈設勤勞，劣法爲果，故與等勝爲同類因。且如已生苦法智忍，還與未來苦法智忍爲同類因，是爲等因。若苦法忍，與苦法智，乃至無生智，爲同類因，是名爲勝，智勝忍故。廣說乃至諸無生智，唯與等類爲同類因，更無有法勝無生智故。
又諸已生見道修道，及無學道，隨其次第，與三二一，爲同類因。解云：見道與三爲因，見修無學也。修道與二爲因，除見道也。無學道與一爲因，除見修道也。
又於此中，諸鈍根道，與鈍及利爲同類因；諸利根道，爲利道爲因。如隨信行，及信勝解，時解脫道，隨其次第，與六四二爲同類因。
解云：見道二聖：一鈍、二利，鈍謂隨信行，利謂隨法行。修道有二聖：一鈍、二利，鈍謂信勝解，利謂見至。無學道有二聖：一鈍、二利，鈍謂時解脫，利謂不時解脫。此約三道，總有六聖。今隨信行與六爲因；信勝解與四爲因，除見道二聖也；時解脫道與二爲因，除見修四聖也。
若隨法行及見至、不時解脫道，隨其次第，與三二一爲同類因。解云：隨法行與三爲因，謂隨法、見至、不時也。見至與二爲因，除隨法也。不時與一爲因，除隨法及見至也。
論云：諸上地道，爲下地因，云何名爲或等或勝？解云：此難九地道互爲因。上地勝，下地劣，與下爲因，是則與劣爲因，非等勝也。
論云：由因增長，及由根故。謂見道等，下下品等，後後位中，因轉增長。
解云：答前難也。不由地有上下，令道等有勝劣。雖依下地，望上地道，有二種因，得名爲勝：一由因增長，第二及由根故。由因增長者，謂見道等下，釋因增長也，等取修道及無學道。後後位中，因轉增勝，謂修無學道在見道後，無學道在修道後，名爲後後。又見道等，各有下下品等九品道也。此九品等位，後後位中，因亦轉勝。如上地起見道，與下地修道等爲因，及上地下下品等道，與下地上中品等道爲因，以後後位，因增長也。第二由根者，上地鈍根道，與下地利根道爲因。論文不釋根者，謂易解故。
又論云：雖一相續，無容可得隨信隨法二道現起，而已生者，爲未來因。
解云：此文釋伏難。伏難意者，難前及由根故。如一身中，已起鈍根隨信行道，不可更起利根隨法行道，如何可說上地鈍根道，與下地利根道爲因？故言雖一相續身，無容二道起。而上地已起隨信行道，與下地未來隨法行爲因，理無妨矣。
加行生亦然者，此明有漏加行生法，同前無漏，唯與等勝爲同類因，故言亦然。
聞思所成等者，正明加行善體也。謂聞思所成等者，等取修所成，因聞思修，所成功德，名彼所成。此之三慧，加功用行，方得發生，名加行善。聞所成法，與聞所成慧，爲同類因，是名爲等；聞所成法，與思修慧，爲同類因，是名爲勝。思與思修爲同類因，除聞所成，以聞劣故。修唯與修爲同類因，除聞思二，以二劣故。欲界無修，是散地故。上二界無思，舉心思時，便入定故。無色無聞，無耳根故。論文約三界明因，讀可解也。此加行善，束成九品，若下下品，爲九品因；下中品，與八爲因；乃至上上品，唯與上上品爲因，除前劣故。
生得善法，九品相望，展轉爲因；染污亦然。謂生得善，或從下品生中上品，或從上品生中下品，容一一後皆現前故，故得九品展轉爲因。染污亦爾者，准生得說也。
無覆無記，總有四種，謂異熟生、威儀路、工巧處、變化心，俱隨其次第，與四三二一爲因。解云：後勝前故也。
從此第四，明相應因，論云：如是已說同類因相，第四相應因相云何？頌曰：
釋曰：相應因者，心心所法，要須同依，方名相應，故言決定。謂同依言，即顯必同所依、同所緣、同行相、同時、同事，五義具足，名爲相應。論云：此中同言，顯所依一。謂若眼識，用此剎那眼根爲依，相應受等，亦即用此眼根爲依。乃至意識，及相應法，同依意根，應知亦爾。解云：心與心所，所依不異，名爲一也。
從此第五，明遍行因。論云：如是已說相應因相，第五遍行因相云何？頌曰：
釋曰：遍行者，謂十一遍使，及相應俱有法也。十一遍使者，謂苦諦有七：五見、疑、無明也；集諦有四：邪見、見取、疑、無明也。此等諸法，遍與五部染法爲因，名爲遍行。遍行即因，持業釋也。謂前遍者，唯取前生遍行諸法爲因，此之前生，簡未來世，唯通過現。爲同地者，不與異地染法爲因也。
論云：此與染法爲通因故，同類因外更別建立，亦爲餘部，此與染法爲通因故。由此勢力，餘部染法，及彼眷屬，亦生長故。解云：爲遍行因，取五部果，名爲通因。若同類因，唯自部果，非通因也。言眷屬者，謂與煩惱，相應俱有法也。
從此第六，明異熟因者。論云：如是已說遍行因相，第六異熟因相云何？頌曰：
釋曰：唯諸不善，及善有漏，是異熟因，異熟法故。問：何緣無記，不招異熟？答：由力劣故，如朽敗種。問：何緣無漏，不招異熟？答：無愛潤故，如貞實種無水潤沃；又非繫地，如何能招繫地異熟。餘法具二，是故能招，如貞實種，水所沃潤。言異熟者，依薩婆多宗，因是善惡，果是無記，異類而熟，名爲異熟。俱有等四因，唯同類熟，謂因與果，俱性同故。能作一因，兼同異熟，謂有同性果，有異性果故。今異熟因，唯異類熟，故唯此一，名異熟因。
從此大文第三，明世攝。頌曰：
釋曰：二世者，遍行同類，唯通過現二世也。三世三者，謂異熟相應俱有三因，通三世也。頌既不說能作因所居，義准應知，通三世非世。非世者，無爲也。
從此大文第二，明因得果，於中有四：一、總標果體，二、對因配果，三、別顯果相，四、因取與時。且初第一，總標果體者，論云：已說六因相別世定，何等爲果，對彼成因。頌曰：
釋曰：上句出體，下句釋妨。果有爲離繫者，釋體也。果有二種：一者有爲，謂士用、增上、等流、異熟，此爲六因，所引生故，名之爲果。二者離繫，擇滅爲體，由道所證，擇滅名果，道爲證因，非爲生因，故此證因，非六因攝。
無爲無因果者，釋疑也。論云：若爾，無爲許是果故，則應有因，要對彼因，乃可得說此爲果故。又此無爲，許是因故，則應有果，要對彼果，乃可得說此爲因故。解云：無爲是離繫果，應名有因；無爲是能作因，應名有果也。爲遣此疑，故有斯頌。
無爲無因者，無六因故。謂無爲法，體雖是果，是所證果，非是六因所引生果，故名無因。無爲無果者，無五果故。謂無爲法，於生不障，立能作因，非能證故，無離繫果；無取與用，無有爲果。是故擇滅，是因無果，是果無因，餘二無爲，是因非果，故三無爲，皆無因果。
舊譯無爲非因果者，此翻謬矣。無爲是能作因，不可言非因，無爲是離繫果，不可言非果。非即非其自體，無即乃是無他，故得言無，不可言非也。
論云：何緣不許諸無間道，與離繫果，爲能作因？難合有因。於生不障，立能作因，無爲無生，道何所作？答前難也。若爾，誰果，果義如何？解云：此有兩句問：一、道既非因，未知誰果；二、無因是果，果義如何也。謂是道果，道力得故。言道果者，答誰果也。道力得者，答果義也。若爾，道果應唯是得，道於得有能，非擇滅故。解云：得者，離繫得也。由道引故，應有功能。不爾，於得於擇滅中，道之功能有差別故。答也。云何於得，道有功能？徵也。謂能生故。答也。得是有爲，道能生故。云何於滅道有功能？徵也。謂能證故。答由道證擇滅也。由此理故，道雖非滅因，而可得說擇滅爲道果。結成也。
從此第二，明對因配果。論云：總說已竟，於諸果中，應說何果何因所得。頌曰：
釋曰：後因者，謂異熟因，於六因中，最後說故。初異熟果，此因所得。言前因者，謂能作因，於六因中，最初說故。後增上果，此因所得，由能作因，有增上力，所引得果，名爲增上。增上之果，依主釋也。謂能作因，於法不障，得增上名；或能作因，亦有勝力，如十處界，於五識身，諸有情業，於器世間。言十處者，五根五境，親生五識也。又耳等根，對於眼識生等，亦有展轉增上生力，聞已便生欣見欲故。謂因耳聞，便欣見色，遂發眼識。是則耳根，有增上力，能生眼識也。
同類遍等流者，此二種因，得等流果。俱相應士用者，俱有相應，得士用果。言士用果者，因有作用，如世士夫，營農等用，因名士用，果從因生，名士用果。士用之果，依主釋也。如世間說：鴉足藥艸，醉象將軍。藥艸似鴉足，名鴉足也；將軍破賊，如醉象，名醉象也，從譬爲名，士用亦爾。論云：爲唯此二，有士用果爲餘亦有？問也。有說餘因亦有此果，唯除異熟，由士用果，與因俱生，或無間生，異熟不爾。此師立俱生無間二士用果，故除異熟也。有餘師說，此異熟因，亦有隔越遠士用果，譬如農夫，所收菓實。此師更立隔越士用果，故通異熟。春種秋收，隔越士用也。
從此第三，明果相。論云：異熟等果，其相云何？頌曰：
釋曰：異熟無記法者，唯於無覆無記，有異熟果。言有情者，謂異熟果，不通非情也。有記生者，謂異熟果，善惡業感，名有記生。既異熟果，唯有記生，明知不通等流長養，以等流果及所長養通三性生，故不通也。此上是異熟果相。
等流似自因者，謂等流果，皆似自因，謂似同類遍行因故。
離繫由慧盡者，盡者滅也，慧者擇也，謂此擇滅離繫所顯，故將擇滅釋離繫果。
若因彼力生，是果名士用者，若法因彼勢力所生，名士用果，如因下地加行心力，上地有漏、無漏定生，及因清淨靜慮心力，生變化無記心，此等名士用果。擇滅名不生士用果，謂因道力證得，亦得士用果名。
除前有爲法，有爲增上果者，有爲法生，餘法不障，是增上果，故增上果，唯有爲法。除前者，謂前已生有爲諸法，非增上果。謂果望因，或俱或後，必無果前因後，故言除前也。重言有爲者，是除前外，諸餘有爲。此餘有爲，或與因俱，或在因後，名增上果。論云：言增上果者，顯依主釋也，增上之果。問：士用增上，二果何殊？答：士用果名，唯對作者，增上果稱，通對此餘。如匠所成，對能成匠，俱得士用、增上果名，對餘非匠，唯增上果。解云：謂匠造屋，屋對匠人，是士用果，亦增上果；屋對非匠，唯增上果，以非匠不造屋，屋望非匠，非士用果也。
從此第四，明因取與果。論云：於上所說，六種因中，何位何因，取果與果？頌曰：
釋曰：五取果唯現者，除能作因。五因取果，唯於現在，定非過去，彼已取故；亦非未來，彼無因故。
二與果亦然者，謂相應俱有二因，與果唯於現在，同前五因，故云亦然。由此二因得俱生果，正取果時，亦與果故。
過現與二因者，謂同類遍行二因，與果通過現世。現在世與果者，謂此二因，有等流果無間生故。過去與果者，謂有隔念等流果也。
一與唯過去者，一謂異熟因，此異熟因，唯過去與果。謂異熟果，不與因俱，及無間生故，此因與果，唯過去世。
問：取果與果，其義如何？
答：能爲彼種，故名取果。種者因義，現在爲因，能取後果，故取果用，唯於現在。正與彼力，故名與果。謂果將生，因與力用，令入現在，故名與果。故取與用，唯目因也。
論云：善同類因，有時取果，而非與果，應作四句。
第一句者，謂斷善根時最後所捨得。解云：最後善得，住現在世，已成因義，故名取果。無後善得，果至生相，故此現在因，不名與果也。
第二句者，謂續善根時最初所得得。解云：續善根時最初所得得者，謂得過去最後所捨善得。此過去善得，名爲與果，謂善得所引果，今時至生相故也。不名取果者，由已取故也。
應言爾時，續者前得。解云：論主恐人不解前文所得得言，謂將通取過去諸得，故今解云應說爾時續者前得，前得是前最後所捨善得也。
第三句者，謂不斷善根，於所餘諸位。解云：於一身中，有所餘諸善心位，能爲因故，名爲取果，有果生故，得名與果也。
第四句者，謂除前相。解云：除前三句相，所餘未來善等，皆非取與也。
從此第三，明法從因生。論云：說因果已，復應思擇，此中何法，幾因所生？問也。法略有四：謂染污法、異熟生法、初無漏法、三所餘法。總標諸法也。餘法者何？別問三所餘法也。謂餘異熟，餘無記法，除初無漏諸餘善法。餘無記者，謂工巧等三無記也。餘善法者，除苦法忍外諸餘無漏及一切有漏善。此等是前三法外，名三所餘也。
如是四法云何？頌曰：
釋曰：染污異熟生餘初聖者，標四法也。如次者，言此四法，除因門中，於下兩句，如次除之。
除異熟遍二者，此除一字，四度言之。除異熟者，初句染污法，除異熟因，餘五因生。第二，除遍者，謂初句異熟生法，除遍行因，餘五因生。第三，除二者，謂前第二句，三所餘法，除前異熟遍行二因，從餘四因生。第四，及同類餘生者，謂第二句，初無漏聖，非但除異熟遍行二因，及除同類因，從餘三因生。故頌除字及餘生兩字，四度言也。
此謂心心所者，此前所辨四法從因生者，唯是心心所法也。
餘及除相應者，此明色及不相應四法也。餘謂色法，及不相應，是心心所外，故名爲餘。故餘一字，含此二法，謂色、不相應也。此二法中，各有四法，謂餘染污等。
且染污色，惡律儀是也。異熟色者，眼等五根是也。三所餘色者，除初聖外，所餘無漏戒及定共戒等一切善色，兼工巧威儀通果色也。初無漏色者，謂苦法忍上道共戒也。不相應中，染污等四，思之可解。及除相應者，謂色不相應四法，如心心所，所除因外兼除相應，故言及也。
且色及不相應染污法，除異熟因，及除相應因，餘四因生。若色及不相應異熟生法，除遍行因，及除相應因，餘四因生。若色及不相應三所餘法，除異熟遍行二因，及除相應，餘三因生。若色及不相應初無漏法，除異熟遍行同類三因，及除相應，餘二因生。一因生法，決定無有。
此頌甚巧，應善思之。已上不同，總是第一，明因已竟。
從此大文第二，明四緣，於中分二：一、明四緣，二、別解等無間。初就明四緣中，文復分三：一、明四緣體，二、明緣中作用，三、明法從緣生。且第一明緣體者，論云：廣說因已，緣復云何？頌曰：
釋曰：說有四種緣者，說謂契經中，說有四緣性。謂因緣性、等無間緣性、所緣緣性、增上緣性。言因緣者，因即是緣，持業釋也。
等無間者，前後心心所，體各一故，名之爲等。如心心所中，受體是一，餘想等亦爾。故論云：謂無少受，無間生多，或復從多，無間生少。想等亦爾，於自類中，無非等義。又解：前心心所齊等，與後心心所爲緣，非是前受生後受，前想生後想，自類中等也。又解：後心心所，等用前心心所爲緣，故此等字，通緣及果。言無間者，前心心所，生後心心所，中間無有餘心間隔，名爲無間。故此無間，通緣及果，或等無間即緣，是持業釋也；或等無間之緣，是依主釋。
所緣緣者，謂所緣境爲緣，能牽生心心所法，所緣即緣，持業釋也。
增上緣者，增上即緣，是持業釋也。因緣五因性者，出因緣體，於六因中，除能作因，所餘五因，是因緣性。
等無間非後，心心所已生者，非後者，謂阿羅漢，臨入涅槃，最後心心所，名之爲後。此後心心所，非等無間緣。除後心外，諸餘已生，心心所法，皆是等無間緣。
論云：此緣生法，等而無間，依是義立等無間緣。解云：法者，果法。此果法，與緣等也。由此色等，皆不可立等無間緣，不等生故。謂欲界色，或無間生欲界色界二無表色，解云：謂受戒者，從第三羯磨便入色界定，即欲界別解脫無表與色界定共無表色俱時生耳。或無間生欲界無漏二無表色。解云：謂第三羯磨，便入色界無漏定，即欲界無表與道共無表俱時生耳。由諸色法，雜亂現前，等無間緣，生無雜亂，故色不立等無間緣。
尊者世友，作如是說：於一身中，一長養色，相續不斷，從此後復有第二長養色生，不相違害，故不可立等無間緣。
大德復言：以諸色法無間生起，或少或多故。謂或有時，從多生少，如燒稻稗，大聚爲灰。或時復有從少生多，如細種生，諾瞿陀樹，根莖枝葉，漸次增榮，聳幹垂條，多所蔭映。解云：大德謂法救也。諾瞿陀樹，子甚少而生大樹，蔭得五百乘車也。
所緣一切法者，謂一切法，與心心所，爲所緣也。心心所法，其性羸劣，執境方生，猶如羸人非杖不起。故一切法，識所攀附，名爲所緣。此所緣境，有別體性，是心心所，發生緣故，名所緣緣。
增上即能作者，謂增上緣性，即能作因，以即能作因爲增上緣故，此緣體廣，名增上緣，一切皆是增上緣故。
問：既一切法，皆所緣緣，此增上緣，何獨體廣？答：論有兩釋。第一解云：俱有諸法，未嘗爲所緣，然爲增上，故唯此體廣。解云：如無我觀，亦觀一切法，於第一念，不見俱有，故俱有諸法，未嘗爲所緣。然此俱有法，爲增上緣故，增上體廣也。第二解云：或所作廣，名增上緣，以一切法，各除自性，與一切有爲，爲增上緣故。
從此第二明緣作用。此言作用，是與果用。論云：如是諸緣，於何位法，而興作用？頌曰：
釋曰：前兩句明因緣，第三句明二緣，第四句結用，通前三句也。
二因於正滅者，謂相應俱有二因，於正滅時，而興作用。言正滅者，謂現在世，以此滅相居現在故，名正滅時。此言作用，是與果用，由此二因，令俱生果有作用故。三因於正生者，謂同類遍行異熟三因，於正生位，而興作用。言正生者，謂未來法，居生相位，生現前故，名正生時。由此三因，所引果法，至生相位，興與果用。此上兩句，明因緣竟。
餘二緣相違者，謂等無間緣，及所緣緣。此之二緣，興與果用，與上相違。等無間緣，於正生位，而興作用，與前二因，於正滅位，是相違也。以等無間，果法生時，開避路故，與其處也。若所緣緣，於正滅位，而興作用，與前三因，於正生位，是相違也。謂所緣緣，能緣滅位，方興作用，由心心所，要現在時，方取境故。
頌中不言增上緣者，以增上緣於一切法，皆無障住，隨無障位，或於正生，或於正滅，興與果用，皆不遮也。
從此第三，明法從緣生，於中有二：一、總明諸法，二、隨難別解。且初總明諸法者，論云：已說諸緣及興作用，應言何法，由幾緣生？頌曰：
釋曰：前三句，辨緣生法；第四一句，遮外道宗。心心所由四者，謂心心所，由四緣生。此中因緣，謂五因性。等無間緣者，謂心心所，必須前念等無間緣，引發生故。所緣緣者，緣境起故。增上緣者，除自性外，餘一切法，皆不障故。
二定但由三者，謂無想滅盡二定，由三緣生，非能緣故，除所緣緣。由因緣者，謂由二因：一、俱有因，謂二定上生等四相。二、同類因，謂前已生同地善法。若無想定，無想天中，一切善法，是同地也。若滅盡定，有頂天中，一切善法，是同地也。等無間緣者，謂入二定前，心心所法爲等無間緣，引生二定也。增上緣者，謂如前說。論云：如是二定，心等引生，礙心等起，故與心等，但爲等無間，非等無間緣。解云：心等，等取心所也，餘可知也。
餘由二緣生者，餘謂色法，及不相應。此二類法，由因緣增上二緣所生。非能緣故，除所緣緣；非心等引生，無等無間緣。
非天次等故者，正破外道，此有兩意：一正非，二立理。且正非者，非天等也；立理者，次等也。如塗灰外道，執大自在天能生世間；勝論外道，執我能生世間；數論外道，執勝性，謂薩埵等三，能生一切法。我佛法中，唯有因緣，能生諸法，故言非天等。等取我、勝性等也。
次等者，次謂次第；等，等取無義利，及違諸世間。立此三種理，破外道也。
次第理者，論云：謂諸世間，若自在等，一因生起，則應一切俱時而生，非次第起。現見諸法次第而生，故知定非一因所起。
無義利者，論云：又自在等，作大功力，生諸世間，得何義利？又自在等，生地獄等無量苦具，逼害有情，爲見如斯，發生自喜？咄哉何用此自在爲！依彼頌言，誠爲善說：由險利能燒，可畏恒逼害，樂食血肉髓，故名魯達羅。解云：塗灰外道，說自在天有三身：法身遍充法界；報身居自在天，三目八臂，摩醯首羅也；化身隨形六道。此頌說化身也。有三阿修羅，將三國土，飛行虛空，向自在天上過，自在天見，以火箭射之，一時俱盡，此即火箭險利，燒三國土也。以龍貫人髑髏，繫於頭頸，殺象取皮，塗血反被，此是可畏，恒逼害有情也。樂食血肉髓者，顯所食也。魯達羅者，此云暴惡，自在天有一千名，此是一號。
第三違世間者，論云：又若信受一切世間唯自在天一因所起，則爲非撥現見世間所餘因緣、人功等事。我勝性等，如自在天，應廣徵遣。故無有法唯一因生。
從此第二，隨難別解。論云：前言餘法由二緣生，於中云何大種所造，自他相望，互爲因緣？頌曰：
釋曰：大爲大二因者，大種望大種，但爲俱有同類二因。非心所故，無相應因；同無記性故，無異熟因；非是染故，無遍行因。
爲所造五種者，初句大字，流至此中，應言大爲所造五種也。謂四大種，望所造色，能爲五因：一生，二依，三立，四持，五養。此之五因，於前六因，能作因攝。此四大種，生所造色，名爲生因；造色生已，隨逐大種，如依師等，說爲依因；大種任持所造色故，如壁持畫，說爲立因；令所造色相續不斷，說爲持因；增長因故，說爲養因。如是則顯大與所造，爲起變持任長因性故。爲起者，是生因也；爲變者，是依因也；爲持者，是立因也；爲任者，是持因也；爲長者，是養因也。
造爲造三種者，所造望所造，但爲三因，謂俱有、同類、異熟。俱有因者，謂隨心轉，身語二業，七支無表，展轉爲因。同類因者，一切前生，於後同類，皆能爲因。異熟因者，謂身語業，能招眼等，此即因果，俱所造也。
爲大唯一因者，前句造字，流至此中，應言造爲大，唯一因也。謂所造色，望四大種，但爲一因，謂異熟因，由身語二業，能招異熟大種果故。
從此大文第二，別明等無間。於中有二：一明諸心相生，二明得心多少。就明諸心相生中有二：一明十二心，二明二十心。復就明十二心中：一列十二心，二正辨相生。且初列十二心者，論先問云：前已總說諸心心所，前能爲後等無間緣，未決定說何心無間，有幾心生？復從幾心有何心起？今當定說。結前問起。謂且略說有十二心。答也。云何十二心？問也。頌曰：
釋曰：且於欲界有四種心，謂善、不善、有覆無記、無覆無記。色、無色界各有三心，謂除不善，餘如上說。如是十種，說有漏心。若無漏心，唯有二種，謂學無學，合成十二。
從此第二，正辨相生。論云：此十二心，互相生者，頌曰：
釋曰：欲界善生九者，謂從欲界善心，無間容生九心。謂自界四心、色界二心、無色一心、無漏二心，故成九也。
色界二心者，謂善、染污也。從欲界善心，入色界定，生彼善心；又從欲界善心中死，往生色界，生彼染心，續生心中，必染污故。故論云：於入定時及續生位，如其次第，生善、染心。
無色界一心者，謂從欲界善心中死，生無色界，生彼染心，續生心中，必染污故。欲界不生無色善心者，以極遠故。無色於欲界，四遠故遠：一、所依遠，二、行相遠，三、所緣遠，四、對治遠。所依遠者，無色界心，不與欲界心爲所依故。行相遠者，無色界心，唯於第四禪，作苦麁障行相，必無緣欲作苦麁等行相故。所緣遠者，不緣欲故。對治遠者，未離欲界貪，必無能起無色界定，能爲欲界惡戒等法，厭壞及斷二對治故。
無漏二心者，謂從欲界加行善心入學、無學觀也。
此復從八生者，此欲界加行善心，復從八心生。謂自界四，色界二心，無漏二心，故成八也。色界二心者，一、色界善心，生欲界善，謂從定出，起欲界善心；二、色界染心，生欲界善，謂入定者，作如是願，我寧起下地善心，不起上地染污，由此願故，彼染污定，所逼惱時，從彼染污定，生於下地善，爲防退故，是則色染生欲界善也。無漏二心者，從學、無學觀出，入欲界善心時。
染從十生四者，染謂二染，不善、有覆。此二染心，從十心生，能生四心。從十生者，謂十二中，除學無學，謂自界四，色界三心，無色三心。此十心中，皆容命終，生欲界染。故論云：於續生位，三界諸心皆可無間生欲界染心故。能生四心者，謂自界四。餘無生理，謂欲界染心，不生上定及往彼界，故無生界理。
餘從五生七者，餘謂欲界無覆無記，此無記心，善等心外，名之爲餘，從五心生，能生七心。從五生者，謂自界四，及色界善。謂欲界通果無記，從色界善定生故。能生七心者，謂自界四，及色界二，無色界一，故成七也。色界二心者，一、生彼善，謂通果無記，還生彼定，以通果心唯與定心相出入故；二、生彼染，謂異熟、威儀、無記心中命終，生彼染心，續生位也。無色界一心者，謂欲界無記心命終，約續生位生無色染心。
色善生十一者，色善謂色界善心，無間容生十一心，於十二心中，唯除無色無覆無記心，以無色界，唯有異熟生無記心。夫異熟心，不許異地起，故不生也。能生無色染心者，據命終說。
此復從九生者，此色界善心，復從九心生。謂於十二心中，唯除欲界二染污心，及除無色無覆無記，所以可知。
有覆從八生者，謂色界有覆心，從八心生，於十二心中，除欲二染及學無學。
此復生於六者，此色界有覆心，復能生六心。謂自界三，欲善、不善、有覆無記。生欲善者，從染污定，生欲善也；生欲不善有覆者，從色界染心命終，於續生位生欲二染也。
無覆從三生者，謂色界無覆無記，從三心生。謂自界三，餘無生理。此復能生六者，此色無覆心，復能生六心。謂自界三，欲界二染，無色一染，約續生位，思而可知。
無色善生九者，謂無色善心，能生九心。言九心者，於十二心中，除欲界二，善及無覆；除色界一，所謂無覆。
此復從六生者，此無色善心，復從六心生。謂自界三，及色界善，并學、無學。
有覆生從七者，無色有覆，能生七心，亦從七心生。生七心者，謂自界三，及色界二，生彼善、染心，並欲界二，不善、有覆。即此亦從七無間起，謂除欲、色染，及學、無學心。
無覆如色辨者，無色無覆，如色界辨，從三心生，能生六心。從三心生者，謂自界三；能生六心者，謂自界三，及色界染，兼欲界二，不善有覆。
學從四生五者，謂有學心，從四心生，能生五心。從四心生者，謂三界善，及與學心。能生五者，於前四上，加無學一。
餘從五生四者，餘謂無學心，此無學心，從五心生，能生四心。從五生者，謂三界善、學、無學心。能生四者，於前五上，唯除學心。
從此第二，明二十心相生。論云：說十二心互相生已，云何分此，成二十心？頌曰：
釋曰：三界善心，各分二種，謂加行得、生得別故。欲界無覆，分爲四心：一、異熟生，二、威儀路，三、工巧處，四、通果心。色界無覆，分爲三種，除工巧處，上界都無造作種種工巧事故。於無色界，無覆唯一，謂異熟生。故前無覆，合成八種，如是十二，爲二十心。謂欲界八，二善二染，四無記心也。色界六種，前八心上，除不善工巧二也。無色界四，於前六上，更除威儀通果二心也。兼學、無學，故成二十。
威儀路心者，行住坐臥，名爲威儀路。此用色香味觸爲體，此之威儀，心所緣故，名之爲路。威儀即路，名威儀路。緣威儀路心，名威儀路心，威儀路之心，依主釋也。此威儀路心，總有三種：一、起威儀路心，唯是意識。二、緣威儀路心，通眼等四識，除耳識也，及取意識。三、似威儀路心，即通六識。如汎爾緣外色聲等心，名似威儀路也。
二工巧處心者，工巧處有二：一、身工巧，謂刻鏤等；二、語工巧，謂歌詠等。若身工巧，以四境爲體，以身工巧起時，不離四境故；若語工巧，以五境爲體，以語起時不離五境故。此二工巧，心所緣故，名之爲處。工巧即處，名工巧處。工巧處之心，名工巧處心，依主釋也。此工巧心，略有三種：一、起工巧心，唯在意識；二、緣工巧心，通五識及意識；三、似工巧心，亦通六識。
通果心者，謂能變化心，及天眼耳通果。此能變化心，緣色等四境，謂化四境故，亦緣於聲，有發語通果心故。
論云：威儀路等，三無覆心，色香味觸，爲所緣境；工巧處等，亦緣於聲。如是三心，唯是意識。威儀路、工巧處加行，亦通四識、五識。解云：此言加行者，是緣威儀等心也。有餘師說，有威儀路，及工巧處，所引意識，能具足緣十二處境。解云：此師據似威儀路心說也。
從此大文第二，明得心多少。論云：於前所說十二心中，何心現前？幾心可得？頌曰：
釋曰：三界染心中，得六六二種者，此明染心，得心多少。欲界染心得六心，色界染心亦得六心，無色界染心唯得二心。
且欲界染心得六心者，謂欲染心，正現前位，容得六心。謂欲界三，善惡有覆也；色無色界各一心，有覆無記也；兼學心，成六也。
且第一得欲善心者，論云：由疑續善，及界退還，欲界善心，爾時名得。解云：由疑續善，謂疑心發生正見，能續善根也。疑是染心，此即染心生欲界善也。界退還者，謂從上界退還，來生欲界染心也。於欲界續生，必是染心。正起染時，欲界善心，此時亦得，起法前得得之也。
得欲不善、有覆及色有覆心者，論云：由起惑退，及界退還，得欲二心，不善、有覆；及得色界一，有覆心。解云：由起惑退者，此據離色界煩惱，後時起欲染退也。正起欲惑退染心時，欲界不善及有覆心，兼色界有覆心，此時總得也。界退還者，從無色界退還，來生欲界，受生心中，得欲界二染，兼色界染心也。
得無色有覆及學心者，論云：由起惑退，得無色界一，有覆心；及得學心，故名得六。解云：由起惑退者，阿羅漢果起欲界惑退，正起欲染時，得無色有覆及學心也。
色界染心正現前位得六心者，謂自界三，欲界無覆，無色有覆，及得學心，故成六也。且初得自界三、欲界無覆者，論云：由界退還，得欲界一無覆無記心，及色界三。色界染心，亦由退得。解云：由界退還者，此據無色命終，來生色界，正起色界續生染時，自界三心、欲界一通果心，此時總得也。色界染心亦由退得者，此明色染非但由前界退還得，亦由起色界惑退得也。得無色有覆及學心者，論云：由起惑退，得無色界一有覆心，及得學心，故名得六。解云：由起惑退者，此據阿羅漢起色界惑退，故得無色有覆及與學心也。
無色界染心得二心者，論云：無色染心，正現前位，十二心中，唯得二心。由起惑退，得彼染心，及得學心，故名得二。解云：由起惑退者，此據阿羅漢起無色惑退，正起染時得自界染及學心也。
色善三學四者，謂色界善心，現在前位，十二心內，容得三心：一謂得自界善，及欲、色界通果無記，成三心也。所以然者，由昇進故，得彼三心。謂從欲界，入未至定，得色善心，此則從欲入色界，名昇進也；斷欲惑盡，第九解脫道入根本地，得欲、色界二通果心，此即從加行入根本地，名昇進也。學四者，謂有學心，正現前位，容得四心：得有學心，及得欲色界二通果心，竝無色善，故成四也。得有學心者，由初證入正性離生，於苦法忍位，得有學心也。第二得欲色界二通果心者，謂由聖道離欲界染心，入根本地，得二界通果也。得無色善者，亦由聖道，離色界染，得無色善也。故論云：由初證入正性離生，及由聖道離欲色染。尋前文即可解也。
餘皆自可得者，餘謂前說染等心餘，即欲界善，三界無記，及無色善，竝無學心。故頌餘字，含此六心，然此六心，正現前位，唯可自得，不成他也。論云：有餘於此總說。頌曰：
釋曰：此是論主引雜心師頌，明得心多少也。彼說染心現起得九，此論說得染有十四心，謂欲界六，色界得六，無色界得二也。此論據染心重得，說十四心；彼論約單得，唯說九心。此論十四心中，有五心重得。謂色界染心，且兩度得：一、欲界染時得，二、色界染時得，雜心除一心也。無色界染心及與學心，各三度得，謂三界染時皆得也，雜心各除二。兼前一心，總除五也。故說得九，各據一義，亦不相違。
善心中得六者，謂欲界無覆，色界善及無覆，無色界善，及學無學，故成六心也。雜心據單得，唯說此六心。此論約重得，言得七心，謂色善三、學四，名七心也。於此七中，除二心重。言二心者，謂欲色界無覆，各兩度得：一、色善時得，二、學心時得。各除一心，取餘五心，兼無學一，故成六也。
論云：爲攝前義，復說頌言：由託生入定，一由託生者，是前界退還也。第二入定者，是前色善及學心也。及離染退時，第三及離染者，是前離欲界染心也。第四退時者，是前由起惑退也。續善位得心，第五續善位者，是前疑心續善也。非前所成故。明得義也。此言得者，今時成就，名爲得也。此是論主，爲攝前義，總爲五門，勒顯一頌，請細細尋焉。
從此第三，明世間品，於中有二：一者明有情世間，二者明器世間。就明有情世間中有二：一、總辨有情，二、判聚差別。就總辨有情，復分三段：一、明有情生，二、明有情住，三、明有情沒。就初明有情生中，復分九種：一、明三界，二、明五趣，三明七識住，四、明九有情居，五、明四識住，六、明四生，七、明中有，八、明緣起，九、明四有。此下第一，明三界者，論云：已依三界，分別心等，今次應說，三界是何？各於其中，處別有幾？頌曰：
釋曰：初一行明欲界，次一行明色界，後一行明無色界。
初兩句者，列五趣名。梵云那落迦，此云苦具，義翻爲地獄，以地下有獄故，非正翻也。言傍生者，以傍行故。言鬼者，謂餘生中，喜盜他物；又復是多他所祀祖宗；又多希求，以自存濟；又多性怯劣，身心輕躁，故名爲鬼。言人者，多思慮故，名之爲人。言天者，有光明故，或復尊高，神用自在，眾所祈告，故名爲天。
六欲天者：一、四大王眾天；二、三十三天；三、夜摩天，此云時分，謂彼天中，時時多分，唱快樂哉；四、覩史多天，此云喜足，於五欲樂，生喜足心；五、樂變化天，於五欲境，自變化故；六、他化自在天，於他化中，得自在故。
第三句名欲界者，結上也。此上五趣，器及有情，總名欲界。言二十者，明欲界中，處有二十。由地獄洲異者，明二十所由也。於上五趣，由地獄異，及由洲異，故成二十。
地獄有八，名地獄異。一、等活地獄，謂彼有情，雖遭種種斫刺磨擣，而彼暫遇涼風所吹，尋蘇如本，等前活故，立等活名。二、黑繩地獄，先以黑繩，秤量支體，後方斬鋸，故名黑繩。三、眾合地獄，眾多苦具，俱來逼身，合黨相殘，故名眾合。四、號叫地獄，眾苦所逼，異類悲號，發怨叫聲，名爲號叫。五、大號叫地獄，劇苦所逼，發大哭聲，悲叫稱怨，故名爲大號叫。六、炎熱地獄，火隨身轉，炎熾周圍，熱苦難任，故名炎熱。七、極熱地獄，若內若外，自身他身，俱出猛火，互相燒害，熱中極故，名爲極熱。八、無間地獄者，受苦無間，或無樂間苦，故名無間。
言洲異者，有四大洲。一、南贍部洲，此洲南邊，有贍部樹，今此洲名，或從林立名，或從果爲名，名贍部洲。二、東勝身洲，身形勝故，或身勝贍部，名東勝身洲。三、西牛貨洲，以牛爲貨易，故名牛貨洲。四、北俱盧洲，此云勝處，或云勝生，於四洲中，處最勝故，名爲勝處，生最勝故，名爲勝生。
地獄及洲，合成十二，並六欲天，傍生、餓鬼，處成二十。若有情界，從自在天，至無間獄，若器世間，乃至風輪，皆欲界攝。
此上十七處者，標色界也。此欲界上有十七處，名爲色界。三靜慮各三，第四靜慮八者，列十七名也。謂三靜慮處各有三，第四靜慮處獨有八，合成十七處，器及有情，總名色界。
第一靜慮，處有三者：一、名梵眾天，大梵天王，所領眾故；二、名梵輔天，衛侍梵王，爲臣輔翼故；三、名大梵天，廣善所生，故名爲梵。此梵即大，故名大梵。由彼獲得中間定故，最初生故，最後沒故，威德等勝，故名大梵。
第二靜慮，有三天者：一、少光天，於二禪內，光明最少，故名少光天；二、無量光天，光明轉增，量難限故，名無量光天。三、極光淨天，光明勝前，遍照自地，故名極光。
第三靜慮，有三天者：一、少淨天，意地樂受，故名爲淨，於第三禪中，此淨最少，名爲少淨；二、無量淨天，此淨轉勝，量難限故，名無量淨天；三、遍淨天，此淨周普，故名遍淨。
第四靜慮，有八天者：一、無雲天，此下空中，無所居地，如雲密合，故說名雲。此上諸天，更無雲地，在無雲首，故名無雲；二、福生天者，更有異生勝福，方可往生，故說名福生；三、廣果天，於色界中，異生生中，此最殊勝，故名廣果天。四、無煩天，煩謂煩雜，於無煩中，此最初故，得無煩名；五、無熱天，已得雜修上中品定，能善伏除上中品障，意樂調柔，離諸熱惱，故名無熱；六、善現天，已得上品雜修靜慮，果位易彰，故名善現。七、善見天，已得上勝雜修靜慮，離修定障，餘品至微，見極清徹，故名善見天；八、色究竟天，有色天中，更無有處，能過於此，故名色究竟。此五天名淨居天，唯聖人居，無異生雜，故名淨居。
於色界中，立十七天，依經部宗也。若薩婆多宗，唯立十六天，除大梵天。謂梵輔天，中有高臺閣，名大梵天，一主所居，更無別地，如世尊處座，四眾圍繞，故別不立大梵天也。除無想天者，謂廣果天中，有高勝處，名無想天，非別有地，故不立也。
經部師立大梵天者，謂大梵王，與梵輔等，處雖不別，身形壽量，皆不等故，故須別立。此經部宗除無想天者，以無想天與廣果天身壽等，所以無想攝入廣果，更不別立。
若上座部，亦立大梵天，由身壽不同故。亦立無想天，謂與廣果，因果別故。由此色界，即有十八天。
無色界無處者，明無色界，都無處所，以非色法，無方所故。
由生有四種者，此明無色，雖無處所，由異熟生，差別有四。一、空無邊處天，修此定前，於加行位，厭有色身，思無邊空，作空無邊解，名空無邊處。二、識無邊處，厭先外空，復思內識，作識無邊解，名識無邊處。三、無所有處，次厭無邊識，思無所有，作無所有解，名無所有處。四、非想非非想天，謂此定體，非前七地麁想，名爲非想，若想全無，便同癡暗，有細想故，名非非想。前三無色，從加行立名，第四無色，當體受稱。
又論云：復如何知彼無方處？問也。謂於是處，得彼定者，命終即於是處生故，復從彼沒生欲色時，即於是處中有起故。解云：答前問也。謂於是處，得彼定者，謂隨何等洲，修得無色定處也。即於修定處命終，受無色界生，後時從無色沒，生欲色時，還即於過去修得定處，中有起故，明知無色無方所也。
依同分及命，令心等相續者，明無色界所依也。欲色有身，心依身而轉，無色無身，心依同分及命根轉。
問：何故名欲界等？答：界是總名，欲等是別，以別依總，名欲界等。具足應言，欲所屬界，名爲欲界；色所屬界，名爲色界；無色所屬界，名爲無色界。略去所屬字，但名欲界等。如言胡椒飲，及金剛環，飲與環俱是總名，胡椒金剛，並爲別稱，以別依總，名胡椒飲，及金剛環。具足應言，胡椒所屬飲，金剛所屬環，略去所屬字，但名胡椒飲等，況法可知。
問：此中欲言，爲說何法？答：略說段食婬所引貪解云：婬貪食貪名之爲欲耳也。如經頌云：世諸妙境非真欲，真欲謂人分別貪，妙境如本住世間，智者於中已除欲此頌是佛說，舍利子爲人誦。意取貪心名欲，非境也。邪命外道，便詰舍利子言：若世妙境非真欲，真欲謂人分別貪，苾芻應名受欲人，起惡分別尋思故解云：此外道意，取外境爲真欲體，不遠而住，難舍利子也。若世妙境是真欲，真欲非人分別貪，汝師應名受欲人，恆觀可意妙色故解云：此外道師實觀可意色，舍利子報言，汝師實觀可意色，而不名受欲人，明知真欲是貪，非關外境。外道於是默然而去也。
從此第二，明五趣。論云：已說三界，五趣云何？頌曰：
釋曰：前兩句列五趣名，下兩句諸門分別。
於中地獄等，自名說五趣者，於三界中，有地獄等，說名五趣。謂前所說，地獄、傍生、鬼、及人、天，是名五趣。
唯無覆無記者，三性分別，此五趣體，不通善染，唯無覆無記，過去業所招，是異熟生無記。若通善染，五趣便相雜，謂一趣中，具有五趣業煩惱故。亦不通外器，以外器中，通於五趣，共受用故。
有情非中有者，五趣唯是有情數攝，體非中有。趣是所往，中有是能往，故中有非趣也。施設足論作如是說：四生攝五趣，非五趣攝四生，不攝者何？所謂中有。解云：中有是化生，故四生攝，是能往故，不是趣攝也。
上來所明，五趣不通善染外器中有，明知界寬趣狹，以彼善染，外器中有三界攝故，由此理故。若是趣體，必是界攝，自有是界而非是趣，謂善染等。
從此第三，明七識住。論云：即於三界及五趣中，如其次第，識住有七，其七者何？頌曰：
釋曰：身異及想異者，是第一識住，謂人趣全，天趣一分。故論云：契經中說，有色有情，身異想異，如人一分天，是第一識住。一分天者，謂欲界天，及初靜慮，除劫初起。解云：如劫初起，是第二識住，故今除也，次即辨之。
言身異者，狀貌異故，彼由身異，或有異身，故名身異。言由身異者，約體以明。言有異身者，據成就說。言想異者，苦樂捨想，有差別故，彼由想異，或有異想，故名想異。言由想異者，約體以明。言有異想者，據成就說。
第二句者，是第二識住，於初靜慮，取劫初起。故論云：有色有情，身異想一，是第二識住，如梵眾天，謂劫初起。解云：理實亦取梵王、梵輔，唯言梵眾天者，舉初攝後。所以者何？以劫初起，彼諸梵眾，起如是想：我等皆是大梵王生。大梵爾時，亦起此想：是諸梵眾，皆我所生。同想一因，故名想一。大梵王身，其量高廣，容貌威德，言語光明，一一皆與梵眾不同，故名身異。已上論文。
問：何故梵王，梵眾起一因想？答：謂大梵王，於劫初時，獨一而住，更無侍衛，遂發願言，云何當令諸餘有情，生我同分？時極光淨天，見已悲愍，從彼處沒，生爲梵眾，梵王纔發願，見有天生，故大梵王起如是想，我表能生也。彼諸梵眾，初見大梵，威德特尊，天又憶念，知先因梵王發誓願故，我來生此，是故梵眾起如是念，我等皆是大梵王生。
翻此身想一者，此一句中，有兩重識住，言翻此者，謂翻上身異想一，應言身一想異，是第三識住，故論云：有色有情，身一想異，如極光淨天，爲第三識住。解云：理實亦攝少光淨天、無量光天，唯言極光淨者，舉後攝初也。彼天顯形狀貌不異，故名身一，樂非苦樂，二想交參，故名想異。傳說彼天厭根本地喜根已，起近分地捨根現前，厭近分地捨根已，起根本地喜根現前，如富貴人厭欲樂已，便受法樂，厭法樂已，復受欲樂。
身想一者，是第四識住。論云：有色有情，身一想一，如遍淨天，是第四識住。解云：理實亦攝少淨天、無量淨天，唯言遍淨天者，舉後攝初也。言身一者，狀貌不異，言想一者，唯樂受想。又論云：初靜慮中，由染污想，故言想一。第二靜慮，由二善想，故言想異。第三靜慮，由異熟想，故言想一。解云：此文結上，簡差別也，由染污想者，謂同想一因，是戒禁取也，由異熟想，謂樂受想，業所招故。
並無色下三者，除有頂也，謂空處是第五識住，識處是第六識住，無所有處，是第七識住。故識住有七者，總結也。言識住者，識所樂住，若欲色界，五蘊爲體，若無色界，四蘊爲體。
餘非有損壞者，簡非也。餘謂三惡趣，第四靜慮，及有頂天，此等諸處，皆非識住。言有損者，簡三惡趣也，謂三惡趣，有重苦受，能損於識。言有壞者，簡第四禪，及有頂天也，謂第四禪，有無想定及無想事，有頂天中，有滅盡定，能壞於識，令相續斷，故非識住。
又論云：復說餘處有情，心樂來止。若至於此，不更求出，故說名識住。於諸惡處，二義俱無。第四靜慮，心恒求出。謂諸異生，求入無想。若諸聖者，樂入淨居或無色處，若淨居天，樂證寂滅。有頂昧劣，故非識住。解云：於第四禪，無云、福生、廣果三天，通凡聖居。若是凡夫，求入無想，若是聖者，樂慧者，求入淨居，樂定者，求入無色，餘可知也。
從此第四，明九有情居。論云：如是分別七識住已，因茲復說九有情居，其九者何？頌曰：
釋曰：前七識住，兼有頂天及無想處，是名爲九。諸有情類，唯於此九，欣樂住故，立有情居，餘處皆非，不樂住故。言餘處者，謂諸惡處，非有情類自樂居中，惡業、羅剎逼之令住故，彼如牢獄，不立有情居。第四靜慮，除無想天，所餘八天，非有情居，如識住釋。
從此第五，明四識住。論云：前所引經，說七識住，復有餘經，說四識住，其四者何？頌曰：
釋曰：言四識住者，標名也。當知兩字，流入下句。如經說言：識隨色住，識隨受住，識隨想住，識隨行住，四是所住，識是能住，識所住故，名四識住。當知四蘊者，辨體也。色受想行，名爲四蘊，有漏四蘊，爲識住體。自地者，唯取自地四蘊爲體，以自地蘊愛所攝受，識隨愛力，依著於彼，得名識住。若於他地，無愛攝受，故非識住。故論云：非於異地色等蘊中，識隨愛力，依著於彼。
說獨識非住者，此明識蘊非是識住。謂此識蘊，是能住識，不可能住立爲所住，故識非識住。論云：非能住識，可名所住，如非即王，可名王座。或若有法，識所乘御，如人船理，說名識住。非識即能乘御自體，是故不說識名識住，毘婆沙師所說如是。解云：王喻能住識也，王座喻所住四蘊也；如人船理者，人喻識蘊，船喻色等四蘊，義可知也。又佛意說，此四識住，猶如良田，總說一切有取諸識，猶如種子，不可種子立爲良田，仰測世尊教意如是已上論文。
有漏四句攝者。明同異也。同者。此四識住。與七識住。俱有漏攝異者。四句分別。謂四識住。位寬體狹。通惡趣等。故位寬也。非識蘊故體狹也。若七識住。體寬位狹。通識蘊為體。故體寬也。非惡趣等。故位狹也。互有寬狹。得成四句。有七識住。非四識住。謂七中識。以七中攝。是七識住。以識蘊故。非四識住。有四識住。非七識住。謂三惡趣。第四靜慮。及有頂天。中有受等四蘊。以四蘊故。是四識住。惡趣等故。非七識住。第三俱句者。謂七中四蘊。第四俱非句者。謂除前相。即前惡趣等中。識蘊是也惡趣等故。非七識住。以識蘊故。非四識住。
從此第六，明四生。論云：於前所說諸界趣中，應知其生，略有四種，何等爲四？何處有何？此有兩問。頌曰：
釋曰：前兩句答第一問，下四句答第二問。於中有四生者，標數。於三界中生，有四生也。
有情謂卵等者，列名。謂諸有情類，有四種生：卵生、胎生、濕生、化生。如孔雀等，生從卵穀，是名卵生；如牛馬等，生從胎藏，是名胎生；如飛蛾等，生從濕氣，是名濕生；如諸天等，諸根頓具，無而欻有，是名化生。
人傍生具四者，人傍生趣，各具四生。人卵生者，謂如世羅、鄔婆世羅，生從鶴卵；鹿母所生，三十二子。槃遮羅王，五百子等。解云：世羅，此云大山，鄔婆世羅，此云小山，近山生故，以山爲名。婆娑論云：昔於此洲，有商人入海，得一雌鶴，形色偉麗，奇而悅之，遂生二卵，於後卵開，生二童子，端正聰明，年長出家，得阿羅漢果，大者名世羅，小者名鄔婆世羅。鹿母是毘舍佉夫人，毘舍佉，是二月星名，從星爲名，此云長養，即功德生長也，是彌伽羅長者兒婦，有子名鹿，故名鹿母，從子爲名，生三十二卵，卵各生一兒。
般遮羅王有妃，生五百卵，生已羞恥，恐爲災變，以小函盛，棄殑伽河，隨流而去，下有隣國王，因觀河水有函，遣人接取見卵，將歸城內，經數日間，各出一子，養大驍勇，所往皆伏，無敢敵者。時彼隣國王，與彼父王，久來怨讎，欲遣征伐，先作書告，今欲決戰，尋後兵至，圍繞其城，即欲摧破。般遮羅王，極大忙怖，王妃問委，慰喻王言：王不須愁，此五百子，皆是我兒，具陳前事，夫子見母，惡心必息。妃自登城，告五百子，說上因緣，如何今者，欲造逆罪，若不信者，各應張口，妃按兩乳，有五百道乳，各注一口。應時信伏，因即和好，兩國交通，各無征伐。
人胎生者，如今世人。
人濕生者，如曼馱多、遮盧、鄔波遮盧、鴿鬘、菴羅衛女。解云：曼馱多，此云我養，是布殺陀王，頂皰而生，顏貌端正。王抱入宮，諸宮皆言我能養也，故以標名。舊云頂生，此是義翻，然非正目。此王長大，爲金輪王。遮盧，此云髀生。鄔波遮盧，此云小髀。於我養王，兩髀之上，各生一皰，皰生一子，從所生處爲名，以小標別，亦爲輪王。鴿鬘者，昔有一王，名爲靜授，於王腋下，有一皰生，生一女子，名爲鴿鬘，如鴿飛出，王重如鬘，故以爲名焉。菴羅衛女，從菴羅樹濕氣而生，從樹爲名。
人化生者，唯劫初起。
傍生三種，人所共見。化生如龍、揭路荼等。解云：此云頂癭，亦名蘇刺尼，此云妙翅，舊云金翅鳥。
地獄及諸天，中有唯化生者，一切地獄、諸天、中有，皆唯化生。
鬼趣唯通胎化二生。鬼胎生者，如餓鬼母，白目連言：我夜生五子，隨生皆自食，晝生五亦然，雖食盡而無飽。解云：意表有胎生。
論云：一切生中，何生最勝？應言最勝，唯是化生。若爾，何緣後身菩薩，得生自在，而受胎生？見受胎生，有大利益故。謂爲引導諸大釋種親屬，相因令入正法。又引餘類，令知菩薩是輪王種，生敬慕心，因得捨邪，歸於正法。又令所化生增上心，彼既是人，能成大事，我曹亦爾，何不能爲？因發正勤，專修正法。又若不爾，族姓難知，恐疑幻化，爲天爲鬼，如外道論，矯設謗言，過百劫後，當有大幻，出現世間。故受胎生，息諸疑謗。有餘師說，爲留身界，故受胎生，令無量人及諸異類，一興供養，千返生天，及證解脫。若受化生，無外種故，身纔殞逝，復無遺形，如滅燈光，即無所見。已上論文，梵云馱都，此云界，佛身界也，亦名室利羅，此云體，佛身體，舊云舍利，訛餘可知也。
從此第七，明中有。於中有二：一、正明中有，二、正破外道。就明中有中，曲分三段：一、正明中有，二、證有中有，三、諸門分別。且初正明中有者，論云：此中何法，說名中有？何緣中有，非即名生？此有兩問。頌曰：
釋曰：上兩句答初問，下兩句答第二問。死生二有中，五蘊名中有者，謂死有後，在生有前，二有中間，有五蘊起，爲至生處，故起此身，二趣中間，說名中有。
未至應至處，故中有非生者，答第二問。中有已起，不名生者，謂未至彼當來，所應至處，是故中有，不名爲生。論云：何謂當來所應至處問也？謂引異熟究竟分明，是謂當來所應至處答也。解云：中有唯天眼見故，昧劣不明也。
從此第二，證有中有。依大眾部，不立中有，故論云：有餘部說，從死至生，處容間絕，故無中有述大眾部宗也。此不應許論主總非。所以者何大眾部徵也？依理教故總答。何謂理教？頌曰：
釋曰：前六句依理證，第七第八句依教證。
前兩句立比量，破大眾部。如穀等相續者，謂如穀等種，春種秋收，中間必有芽等相續。處無間續生者，如穀種果，既是相續，要處無間，剎那續生。言無間者，謂無間絕，種果中間，芽莖等也。如穀等相續，處無間絕，有情相續，理亦應然，有情死生，是相續法，如何間絕，言無中有？
此有比量。如穀等者，是同喻也，處無間者，是宗法也。續生者，是因也。量云：死生是有法，要處無間，是宗法。因云：以續生故。同喻云：猶如種果，種果是續生，種果無間絕，死生是續生，死生無間絕。
像實有不成，不等故非譬者，破大眾部救也。論云：豈不現見，有法續生，而於其中，處亦有間，如依鏡等，從質像現。如是有情死有生有，處雖有間，何妨續生？解云：此大眾部救也，言續生爲因，因中有不定過，死有生有爲如種菓子，以續生故，必無間絕耶。爲如質像，以續生故，亦有間絕耶？並曰：質像是續生，質像許間絕，死生是續生，死生亦間絕。爲破此救，故有斯頌。
此有二理破之：一所立質像，實有不成，二像喻不等於法，由此二理，故非譬也。
故論云：謂別色生，說名爲像，其體實有，理所不成。設成非等，故不成喻。
一處無二並者，釋上像實有不成句也。論有四義，釋一處無二並也。
一云：謂於一處，鏡色及像，並見現前，二色不應同處並有，依異大種故。解云：於一鏡處，不可實有像與鏡色，二並生也，既二並生，故像不實也。
第二云：又陜水上，兩岸色形同處一時，俱現二像，居兩岸者，互見分明，曾無一處，並見二色，不應謂此二色並生。解云：於一水處，兩岸像生二像，既是同生，故知像非實有也。
第三云：又影與光，未曾同處，然曾見鏡懸置影中，光像顯然，現於鏡面，不應於此，謂二並生。解云：障光明生，名之爲影，故知影處，不合有光，既見影中鏡之光像，像非實也。
第四云：或言一處無二並者，鏡面月像，謂之爲二，近遠別見，如觀井水，若有並生，如何別見，故知諸像，於理實無。解云：於一鏡處，有面月二像，看面像則近，觀月像則遠，二像若實，豈容一處，近遠別見也。
又論云：然諸因緣，和合勢力，令如是見，以諸法性，功能差別，難可思議。解云：令如是見者，謂鏡質等勢力，返見本面實無像。
非相續二生者，釋上不等，故非譬也。非相續者，汝所立像，非一相續，不等於法。夫言相續，此滅彼生，唯從鏡中，有像現故，明知質像體類各別，非一相續。又像與本質，俱時而有，故知質像非是相續。若死生法，是一相續，要從此死後彼方生，汝將質像非一相續法，而喻死生一相續法者，不實等也。
言二生者，汝所立像，託二緣生，不等於法。謂本質及鏡，爲二緣也。生有唯從死有爲緣，故生有起，唯一緣生法也。汝以二緣生法，以喻一緣生法，是則不可等於法，故非譬也。
已依正理，對破彼宗，故知死生必有中有。
說有健達縛，及五七經故者，引教證也。如契經言，入母胎者，要由三事：一者母身是時調適，二者父母交愛和合，三者健達縛，正現在前。此經既言健達縛，明知有中有。健達縛者，此云尋香，中有食香，名尋香也。
及五七經故者，如契經言，有五不還：一者中般，二者生般，三者有行般，四者無行般，五者上流般。此經既說有中般，明知有中有，在中有中般涅槃故，名中般也。
及七經者，又經說有七善士趣。大眾部中，有餘師釋云：中般者，非是中有，有中天名中，住中天中得般涅槃，名中般也。故引七善士經，破彼所說，顯成中有。故論云：又經說有七善士趣，謂於前五，中般分三，由處及時，近中遠故。
譬如札火小星迸時，纔起至近，則滅，初善士亦爾。譬如鐵火小星迸時，起至中而滅，二善士亦爾。譬如鐵火大星迸時，遠未墮土而滅，三善士亦爾。非彼所執，別有中天，有此時處，三品差別，故彼所執，定非應理。
解云：初善士者，纔受色界中有，未出欲界，得般涅槃，時處俱近也；第二善士，受中有已到二界中間，得般涅槃，處時俱中也；第三善士，臨到色界，未及受生，便般涅槃，處時俱遠也。
又大眾部，更有釋云：壽量中問，得般涅槃，故名爲中般，非中有也。
論主破云：又無色界，亦應說有中般涅槃，彼亦有壽量中間般涅槃故。然無色界，無中般者，以嗢陀南伽他中說，總集眾聖賢，四靜慮各十。註曰。初禪有十人，得初禪定業，爲第一人；又得初禪已，種解脫分善，爲第二人；又得初禪已，現般爲第三人；並前七善士，爲十人。二三四禪准斯數說也。三無色各七。唯六謂非想，於前七中，又除上流，無上生故，准此頌文。無色界中，必無中般，故彼所執，皆成虛妄。
又大眾部，引一經頌，證無中有。頌曰：再生汝今過盛位，至衰將近琰魔王至衰老位，欲往前路無資糧無戒定慧資糧也，求住中間無所止大眾部云：此頌云中間無所止，明知無中有，若有中有，即有所止。論主釋通云：此頌意顯，於彼人中，速歸磨滅，無暫停義，名無所止，或可中有名無所止，爲至所生，亦無暫停，行無礙故。