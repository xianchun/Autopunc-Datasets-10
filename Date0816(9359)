原夫别解脱戒，始制鹿野之初；毗尼法藏，终被鹤林之后。窑治七众，藻镜四依。慈风扇于五天，德音播于三界。繇是坦群类之夷途，拯含灵之弱丧；为四生之标帜，作六趣之舟航者也。
时有爱道一人、舍夷五百，宿树芳因，嘉声远著，深明业果，妙达苦空；乃能厌恶生死，诃毁家法，凭仗尊亲，请佛求度。盖大圣玄鉴，知有自行之功，阙无弘传之利；故逆止于内心，恐将生于外结。姨母情乐道门，爱重福田之服；自毁发容，瞻恋祇桓之室。殷勤三请，佛遂许之。正法理合千年，度尼减其五百。阿难忧泣，请度出家。佛令遵崇八敬，虔奉三尊；爱道闻持，正法弗坠。
洎如来晦迹，慧日潜晖，女人戒德渐将讹替，逢缘起障，触境生迷。遂有明暗异途，升沉殊趣。故知浮海弃囊，巨壑终为难渡；涉途毁足，长路实不易行。若非精玩护持，戒品理难牢固。
余忝预道门，早承师训。自慨庸识暗短，冥若夜游，竭愚不已，稍染毫藤。每一事可观，辄再详心首。施身口之关钥，识持犯之龟镜。务存至简，逐事省功。恐大本难通，劳而寡效。故制之以限分，遵之以积渐。犹天地三化，始合于自然；齐鲁二变，终臻于至道。
若文义俱辨，复非钞者所明。今辄研核诸篇，撮其枢要，立章三十，勒成三卷。今所撰者，用四分为宗。斯文不具，更将诸部补阙。易简为义，兼以人语会通。余之不尽，文露可寻。
此篇大门有三：一、顺益，二、违损，三、业报。
第一顺益者。涅槃云：欲见佛性，证大涅槃，必须深心修持净戒。若持是经而毁净戒，是魔眷属，非我弟子，我亦不听受持是经。月灯三昧云：虽有色族及多闻，若无戒智犹禽兽；虽处卑下少闻见，能持净戒名胜士。华严经云：具足受持威仪教法；行六和敬；善御大众，心无忧悔；顺佛正法，不违其教；是故能令三宝不断，法得久住。又云：戒是无上菩提本，应当具足持净戒；若能坚持于净戒，是则如来所赞叹。持法经云：持二百五十戒者，现世可得阿罗汉、辟支佛、涅槃。
大智度论云：若求大利，当坚持戒，如惜重宝，如护身命。以戒是一切善法住处。持戒之人，寿终之时，风刀解身，筋脉断绝，心不怖畏。地持云：三十二相，无差别因，皆由持戒所得。若不持戒，尚不得下贱人身，况复大人相报？
此律云：持律之人，得五种功德：一、戒品牢固；二、善胜诸怨；三、众中决断无畏；四、所有疑悔，善能开解；五、善能持毗尼，令正法久住。十诵云：佛法几时住世？答：随清净比丘说戒法不坏，名法住世。
成实论云：道品楼观，以戒为柱；禅定心城，以戒为郭；要佩戒印，得入善众。五百问事云：若持戒者，即见法身。若护法者，便为护佛。如半月说戒，即见我也。
第二违损者。大品经云：我若不持戒，当堕三恶道中，尚不得下贱人身，况得成就众生，净佛国土一切种智？萨遮尼犍经云：若不持戒，乃至不得疥癞野干身，何况当得功德之身。梵网经云：若佛子信心出家，受佛净戒，故起心毁犯其戒者，不得受一切檀越供养；亦不得国王地上行，不得饮国王水；五千大鬼常遮其前，鬼言大贼，入房舍城邑宅中，鬼复扫其脚迹；一切世人骂言佛法中贼，一切众生眼不欲见；犯戒人畜生无异，木头无别。摩耶经云：乐好衣服，纵逸嬉戏；奴为比丘，婢为比丘尼；不乐不净观；毁谤毗尼；互用三宝物等：是名法灭尽相。佛三昧经云：犯四重禁，虚受信施，过杀八万四千父母等罪。
此律云：有五种疾灭正法：一、有比丘不诵律，喜忘文句，复教他人，文既不具，其义有阙；二、为僧中胜人上座，一国所宗，而多不持戒，但修不善，后生仿习，放舍戒行；三、有比丘持法、持律、持摩夷，不教道俗，便即命终，令法断绝；四、比丘难可教授，不受善语，余善比丘舍置；五、共相骂詈，互求长短，疾灭正法。又破戒之人，有五过失：一、自害，二、为智者所诃，三、恶名流布，四、命终生悔，五、死堕恶道。又上座不学戒，亦不赞叹戒，有余比丘乐学戒者，不能以时劝赞，我见如是上座过失，故不赞叹。恐余人习效，长夜受苦。十诵云：有诸比丘废学毗尼，便读修多罗、阿毗昙，世尊种种诃责。五分律：诸比丘不诵羯磨，不得受具足戒。善见云：若不解律，但解经论，不得度沙弥，作依止师。
第三业报犯罪轻重者。经云：佛告目连，若比丘、比丘尼，无惭愧心，轻慢佛语，犯众学戒，如四天王天寿五百岁堕泥犁中，于人间数，九百千岁。佛告目连，若无惭愧心，轻慢佛语，犯波罗提提舍尼戒，如三十三天寿千岁堕泥犁中，于人间数，三亿六十千岁。佛告目连，若无惭愧心，轻慢佛语，犯波逸提，如夜摩天寿二千岁堕泥犁中，于人间数，二十一亿四十千岁。佛告目连，若无惭愧心，轻慢佛语，犯偷兰遮，如兜率天寿四千岁堕泥犁中，于人间数，五十亿六十千岁。佛告目连，若无惭愧心，轻慢佛语，犯僧伽婆尸沙，如不骄乐天寿八千岁堕泥犁中，于人间数，二百三十亿四十千岁。佛告目连，若无惭愧心，轻慢佛语，犯波罗夷，如大自在天寿十六千岁堕泥犁中，于人间数，九百二十一亿六十千岁。
总计僧尼于五篇七聚罪，且篇别单一罪论之，如人间日月岁数，合有一千二百六十一亿五十千岁，堕泥犁中。
圣教不许，特须敬顺。宜修方便，检察身口，勖志专崇，高慕前圣；不得自怠，轻慢佛语。故经曰正法住，正法灭，意在兹乎。
此篇大门有七：一、波罗夷，二、僧伽婆尸沙，三、偷兰遮，四、波逸提，五、波罗提提舍尼，六、突吉罗，七、恶说。
第一波罗夷者。十诵云：谓堕不如意处。婆论释云：犹与魔斗，以犯此戒，便堕负处。
阿毗跋律云：夷者，秦言劫功德也。
释云：波罗夷者，譬如断人头，不可复起也；若犯此戒，不复成比丘尼。此但从行法非用为名。又无余者，此从众法绝分为名。故偈云：诸作恶行者，犹如彼死尸，众所不容受，以是当持戒。
第二名僧伽婆尸沙者。婆论云：僧伽者，名僧；婆尸沙者，名残。若犯此罪，垢缠行者，非全净用。有残之罪，由僧除灭，故名僧残。
母论云：如人为他所斫，残有咽喉，故名为残。
第三偷兰遮者。见论云：偷兰，名为大；遮，言障善道。体是鄙秽，此从不善以立名。
第四波逸提者。十诵云：堕在烧煮覆障地狱，故名堕。
尼萨耆者。出要律仪云：尼萨耆者，旧翻为舍堕。声论云：尼翻为尽，萨耆为舍。此云尽舍。舍财、舍罪、舍心，具此三舍，故云尽舍。
第五波罗提提舍尼者。义翻云向彼悔，从对治境以立其名。
明了论云：波胝提舍尼者，翻为各对应说，谓对人说所作罪也。
第六突吉罗者。见论云：突者，恶也；吉罗者，作也。
此律云式叉迦罗尼者，翻为应当学。见论云：式叉者，学；迦罗尼，应当作。名为学应当作也。义云：西域语倒，故云学应当作；若依此方，应云应当学。
婆论：问曰：何故此篇独名应当学？答：余戒易持而罪重，犯忏是难。此戒难持，罪轻而易犯，当须念学，不结罪名，故云应当学。又西域僧云：翻为守戒。此罪微细，持之极难，故随顺当守以立其名。十诵云：以天眼见犯戒比丘，如驶雨下。岂非精玩在心，名为守戒也？
第七恶说者。初以身名恶作，口名恶说。故突吉罗复加一恶说，合有七也。
问曰：诸经律中，或名尸罗，或名戒，或名毗尼，或名律，或名波罗提木叉，或名解脱。既有多种，云何取别耶？
答曰：若废名谈体，体即是一，总不出戒。戒是防非止恶为义。所以诸名并欲防非，齐兼止恶故；摄别归总，莫过于戒。故经云戒定慧也，此据三学行法以立总也。若废体谈名，名则有别。
言毗尼者，谓西梵正音，此翻为灭。然灭非毗尼，谓能灭诸过，故名灭。此从功行以立其名。
言律者，法也。法有楷模，能诠轻重，疏染净，故名为法。就能诠之教以立其名。
此上二种，并从能治行以立名也。
此下尸罗，及与木叉，皆从所诠之行以立其名。
言尸罗者，智论云：秦言性善。谓体是善，非恶、无记，亦名为戒。戒有防非之功，亦有善因之义。此从善因以立名。
言波罗提木叉者，此云处处解脱，谓身口七支非一，名为处处，果名为解脱。随分得脱，即是果义。此从果善以立名。
虽因果并论，然防非中，要生善义强，故以戒摄别，用为宗极。由有戒故，久助资成，便招世间出世间多种乐果，故名戒也。
若欲互摄，随以何名，皆有互摄之义。如戒是防非止恶，即是灭恶义。戒有楷模，能诠轻重，即是法义。法义既成，便是性善；性善既成，便为因义；因义招生，即摄果义。余名互起，亦皆如此。
上明因果二名，复有受随两义。
言受戒者，谓创发要期，纳法在心，名之为受；有悬防之能，又名为戒。
二随戒者，谓持心后起，义顺于前，名之为随；随有防非之功，亦名为戒。
随有两种：一是精持不犯，二、犯已能悔。若对精持不犯，便具止作二持。若对犯已能悔，即辨止作二犯。
所言止持者，如受戒已，止不作恶，即名为持；持由止生，故名止持。言作持者，谓动身口，戒意离非，顺本所受，不犯前过，号之为持；持由作生，故名作持。
言止犯者，谓止不修善，违本所受，名之为犯；犯由止成，故名止犯。此则止犯，翻前作持也。言作犯者，谓动身口，造作前非，违本要期，名之为犯；犯由作成，故名作犯，翻前止持也。
故二持翻两犯，二犯翻二持，逆顺不相妨，善恶体相违。
此篇大门有三：一、定量，二、大界，三、戒场。
第一定量者。婆论云：尼大界者，唯得一拘卢舍。见论云：戒场极小，下至容二十一人便得；减则不听。
第二大界。有六种：一、简缘，二、立相，三、唱形，四、集僧，五、辨欲，六、作法。
第一简缘者。
问曰：界中有河，得合结否？
答：常有桥船得。
问曰：一标得作两相否？
答：一肘已上，作相者得。
第二立相者。若依此律，界相不定。若东方有山称山，有堑、草𧂐、汪水、粪聚、钉杙、空地等，并得作相。
然空相一种结竟，即须题记，令后来尼识知界相，行法者无疑。
见论云：界形有五：一、方，二、圆，三、鼓形，四、半月，五、三角。
义云：若先无相，随前所列者，立之亦得。今时结者，多是空地，四方城邑，随相唱之。
然须识过后，便得唱结。谓前学未达，后学未明，若唱方相，须容舛错。
如从墙外唱云：从东南角至西南角，乃至一周讫。寺南门外，便成别众。以唱界从墙基直过，门限外便成界内。傥寺中闭户作羯磨，门限外有人，不唤尽集，岂非别众？
若从墙内唱，复有破夏、离衣之过。以界随墙内起，今既傍墙直唱，门限内地便成界外。寺中作法，有人说欲，至门限内，须有所作，又来入界，岂非别众？若破夏、离衣者，有人在界安居，明相未出，至限边，未还之顷，明相已出，便是界外，岂非破夏、离衣？
既知不易，不得笼通直唱。傥有斯谬，令他一生虚过。
第三唱形者。五分律云：不唱方相，结不成。此律云：使旧住人唱。义云：未唱之前，亲自按行，识知处所。屏处暗诵，勿令对众致有謇错。
先须从东南角为始。故律云东方有山称山，此亦何定？随稳便而唱，未要指东为式。
僧中差一人唱，被差人起，礼僧足已，至僧中立唱云：
大姊僧听！我旧住比丘尼，今为僧唱四方大界相。从寺院大墙东南角内角，傍墙西下，至南门东颊北土楞；从此屈曲，至南门西颊北土楞；从此傍墙西出，至西南角内角；从此傍墙北出，至西北角内角；从此傍墙东出，至东北角内角；从此傍墙南出，还至东南角内角。是为大界相一周讫。
若有俗家侵入寺腹，或墙堑尖斜，或寺多门，并须一一屈曲随地形唱。若横墙隔碍者，当须唱穿墙直过便得。
第四集僧者。若标相狭，自然宽者，应尽自然界六十三步集。若标相宽，自然狭者，亦尽标内集。一则深防，二僧祇有文。
若标内外有僧界者，两不相妨，不须集僧。若有作法界者，但令寺尼莫出自然界，余自然界通结亦得。
第五辨欲者。
问曰：结界何为不得受欲？
答曰：具三义故，不得受欲。一、结界是众同之本，理宜急制。二、自然界弱，不胜羯磨故。僧祇云：非羯磨地，不得作僧事。三、令知界畔，护夏、护衣、宿、食、别众等过。
第六作法者。
上座问：僧集和合否？答曰：僧集和合。又问云：未受具戒者出？答云：已出。又问云：僧今和合，何所作为？答云：结大界羯磨。
大姊僧听！此住处比丘尼唱四方大界相。若僧时到，僧忍听。僧今于此四方相内结大界，同一住处，同一说戒。白如是。
大姊僧听！此住处比丘尼唱四方大界相，僧今于此四方相内结大界，同一住处，同一说戒。谁诸大姊忍僧今于此四方相内结大界，同一住处，同一说戒者默然，谁不忍者说。僧已忍于此四方相内，同一住处，同一说戒，结大界竟。僧忍默然故，是事如是持。
第三，戒场者。别有五节：一、竖标，二、立图，三、择非，四、唱结，五、解界。
第一，竖标者。若安戒场，结者应竖三标。第一重者，戒场外一肘自然内畔安一标，此是戒场相。第二重标者，戒场外次一肘自然外畔安一标，此是大界内相。第三重者，大界外相周匝安标，此是大界外相也。
若安石、钉、橛，并得作相。先唱内标为首，然后第二、第三次第结之。其大界墙基，无比寺连者，不问宽狭，并得作相。若有寺墙相连，或内安戒场者，其二界墙基，必须尺八已上，方得为相。故律云：应留中间地，恐两界涉也。
第二，立图者。上来达法者无疑。犹恐新学之徒，未能晓会，故略以画图，冀补规路。按图行事，庶免矛盾耳。
今依此图，便有三相。
若唱大界外相，必须在外唱之。周匝屈曲，一如前说。
若在墙内唱者，西南两面自然地边，即与大界内相共合，便不分彼此之异。若无戒场者，得从内唱大界内相。东北二边有小墙者，应傍小墙东南角外唱，穿小墙西入；还傍大界南墙内，至西南角；还傍大界内西墙，直北穿小墙过；然后屈曲唱之。
戒场外自然地，东、北两边，即用小墙为自然空地；西、南两边，即用一肘绳标外为自然地。若大界内先无相者，应竖标杙，以绳连之。当于戒场东南角，离大界南墙尺八傍小墙基下，钉一大杙；直至西墙，离西大墙内尺八地，又钉一杙；直北至小墙基下，复钉一杙，亦令远大墙一尺八寸；仍以绳连。此三标外为自然地。其戒场相者，东北两面，即以小墙内畔为戒场相。西南两边，即用绳标。久固不坏者，人在自然地内，不妨戒场内得成法事，以识知界相故。若破坏无者，后客尼来，不知界畔，客可来去不定，恐破僧法事。若大界墙基阔二尺已上者，唱此一肘自然地，缩入大界墙内，为稳审故。以界是色法，入实无妨。计一肘自然地，尺残有二寸便是界体，足标两相。
上来所列，聊寄一物作此界相，未必如图，至时称事，任补兹处。于戒场门，亦应屈曲唱出，恐文繁不述。
第三，择非者。若结二界，应先结戒场，后结大界。五分亦然。若先结大界，当舍已更前结戒场，后结大界。母论云：外更不结大界，直结小界者，亦不得受具。
第四，唱结者。若欲唱结，各当界为之，不得彼此遥作。
使自然界尼尽集戒场所，令一旧住比丘尼起，具修威仪，立唱云：
大姊僧听！我旧住比丘尼，今为僧唱戒场四方小界相。从东南角内标傍绳西下，至西南角内标；从此傍绳北下，至西北角内标；从此傍小墙东下，至东北角内标；从此南下，还至东南角内标。此是戒场相一周讫。
上座问：僧集和合否？
答云：已集和合。
又问：未受具戒者出？
答云：未受具戒者已出。
又问：僧今和合，何所作为？
答曰：结戒场羯磨。
大姊僧听！此住处比丘尼唱四方小界相。若僧时到，僧忍听。僧今于此四方小界相内结戒场。白如是。
大姊僧听！此住处比丘尼唱四方小界相，僧今于此四方小界相内结戒场。谁诸大姊忍僧今于此四方小界相内结戒场者默然，谁不忍者说。
僧已忍僧今于此四方小界相内结戒场竟。僧忍默然故，是事如是持。
次结大界者有三重：一、唱内相，二、唱外相，三、唱竟总结。
先唱内相云：
大姊僧听！我旧住比丘尼，今为僧唱四方大界内相。从小墙东南角，穿小墙西出，傍大墙内，至西南角内角；从此傍大墙北下，穿小墙直过，至小墙西北角外角；从此傍小墙东下，至小墙东北角外角；从此傍小墙南下，还至小墙东南角外角，此是大界内相一周讫。
次唱外相者，应从寺院外墙东南角外角为始。
大姊僧听！我旧住比丘尼，今为僧唱四方大界相。从寺院外墙东南角外角，傍墙直至南门东颊外土楞；随屈曲西出，至门西颊外土楞；从此西下，至西南角外角；从此北下，至西北角外角；从此东下，至东北角外角；从此南下，还至东南角外角。此是大界外相一周讫。
第三唱已总结云：此为外相，彼为内相，此是大界内外相各三周讫。
唱已应告僧云：已唱大界内外相竟。众僧应作羯磨。
唱尼然后复座。
上座问：僧集和合否？
答云：僧集和合。
又问：未受具戒者出？
答云：已出。
又问：僧今和合，何所作为？
答云：结大界羯磨。
大姊僧听！此住处比丘尼唱四方大界相。若僧时到，僧忍听。僧今于此四方相内结大界，同一住处，同一说戒。白如是。
大姊僧听！此住处比丘尼唱四方大界相，僧今于此四方相内结大界，同一住处，同一说戒。谁诸大姊忍僧今于此四方相内结大界，同一住处，同一说戒者默然，谁不忍者说。
僧已忍于此四方相内同一住处，同一说戒结大界竟。僧忍默然故，是事如是持。
第五，解界者。先解无戒场大界法。
上座问：僧集和合否？
答云：僧集和合。
又问：未受具戒者出？
答云：已出。
又问：不来诸比丘尼说欲否？
答云：说欲讫。
又问：僧今和合，何所作为？
答：解大界羯磨。
大姊僧听！此住处比丘尼同一住处，同一说戒。若僧时到，僧忍听。今解界。白如是。
大姊僧听！此住处比丘尼同一住处，同一说戒，今解界。谁诸大姊忍僧同一住处，同一说戒解界者默然，谁不忍者说。
僧已忍同一住处，同一说戒解界竟。僧忍默然故，是事如是持。
若有戒场，先解大界，后解戒场。上座问答，随事别称，不同受戒一答得作众多羯磨。
次解戒场者，正解戒场时，还须在戒场内，不得在大界遥解。律无解文，今准难事，解界但翻结为解，理通文顺。
问：僧今和合，何所作为？
答：解戒场羯磨。
大姊僧听！僧集此处解戒场。若僧时到，僧忍听。今解戒场。白如是。
大姊僧听！僧集此处解戒场。谁诸大姊忍僧集此处解戒场者默然，谁不忍者说。
僧已忍集此处解戒场竟。僧忍默然故，是事如是持。
此律：治故伽蓝不失净地；若疑，应舍已更结。见论云：依相结已，后失界相，界亦不失。小法灭尽经云：劫火起时，曾作伽蓝所，不为火焚，乃至金刚界为土台也。假令恶心解界亦不失。
此篇大门有三：一、鸣稚，二、集僧，三、分齐。
第一鸣稚者。五分初打三通，后因他请，方有长打。
付法藏经云：长打意存济苦。增一阿含经云：若打钟时，一切恶道诸苦并停。又说二偈，除五百亿劫生死之重罪：降伏魔力怨，除结尽无余；露地击犍稚，比丘闻当集。诸欲闻法人，度流生死海；闻此妙响音，尽当云集此。
既知如此，维那将欲鸣稚，先具威仪，礼十方佛已，至诚为物召集十方贤圣之意，然后渐渐生槌，令从微至著。不得粗心大打，惊动众心。
西传云：时至应臂吒犍稚。臂吒者，此云打。犍稚者，此云所打之木，或用檀、桐木等。彼无钟磬故，多打木集人也。
五分：布萨不时集，妨行道。佛言：唱时至，若打犍稚，若打鼓，吹螺，使旧住沙弥、净人打。不得多打，应打三通。住处多，不得遍闻，高处唱之。犹不知集，应更相语知集。若无沙弥、净人，比丘亦得打。
十诵云：居士请僧，自于寺内鸣稚；乃至白时至；及送食女人亦自鸣稚。
此律，若唱时到，亦言沙弥、白衣为之。
第二集僧者。此有二种。第一，若作法界摄，僧尽须界内集，除说欲不犯。
第二，若自然界，则有二节。
一、可分别聚落，谓城外村坊，边夷城邑，人民稀鲜，可得分别，随义立名也。即准十诵：于无僧坊聚落中，初作僧坊未结界相，随聚落界是僧坊界。下文齐行来处，此内不得别众，此应是可分别聚落也。此律聚落界取其院相。
二、不可分别聚落者，谓中华之处，人民繁多，不可分别随义立名也。即准僧祇：若城邑、聚落界分不可知者，用五肘弓，七弓种一树，齐七树相去，使异众相见，不犯别众，各得成就。此应是不可分别聚落也。义准相通，计七树六间，总有六十三步。
第三分齐者。此总明僧有四种。一、四人僧者，极少说戒、舍堕者是。二、五人僧者，谓极少边地受具、自恣者是。三、十人僧者，谓极少中国受戒者是。四、二十僧者，谓极少忏僧残出罪者是。
义云：前之四僧，各据自行为言，并须清净，如已犯小罪，不应羯磨故。
若据众法，则有二种。
若为说戒、忏罪，必须清净。以有犯者，不得说戒，不得闻戒，不得向犯者忏悔，犯者不得受他忏悔。
若为受戒生善门者，未必取体。但使三根相净，令前人起尊仰心，便成受具。故律云：弟子虽知和尚犯重，而不知向如是人边受戒不得，亦开成受。当知但取相净。
此篇大门有二：一、择众，二、简相。
第一，择众者。十诵云：有十一人不足僧数。谓睡眠比丘，若闻白已睡者得成，未白已前不足数；乱语人、愦闹人、入定人、哑人、聋人、具二人、狂人、乱心人、病坏心人、树上比丘等，并不足数。
伽论云：有三人不足数，重病人、边地人、痴钝人等，受戒自恣，一切不成足数。
僧祇云：有七人不足数。谓和尚足十，授戒不成。若与欲人，若隔障，若半覆半露中间隔障，若半覆半露伸手不相及，露地不相及。乃至行作羯磨，坐则犯别，住、坐、卧互乖亦尔。
义加醉尼，亦不足数。
十诵：白衣亦不足数。婆论亦不足数。
此律：有二十八人不足数。谓为比丘作羯磨，比丘尼及式叉、沙弥、沙弥尼、十三难、三举、已摈、应摈等，此二十二人，由非类故不足。别住、戒场上、神足在空、隐没、离见闻处，此等五人，虽是同类，由不与僧居，相中是乖，故不足数。为羯磨人，由为僧量，故不足数。
和尚一人，不足受戒羯磨，为他所量故。诃责、摈出、依止、遮不至白衣家等四人，得应一切羯磨。摩那埵、本日治、出罪等三人，及十诵中行本日治竟、行摩那埵竟，合有五人，不足前摩那埵等三种羯磨，得应余法事用。
义云：十三难等，若未自言已前，同僧法事，并得成就。若虽自言，当作法时，无人知者，亦成僧事。由相不违，办得前事故。此律云：不得以天眼观他净秽，应以肉眼看也。十诵云：若犯重人、贼诈作比丘、本白衣时破戒人等，若言过后，羯磨不成；若不言者，一切法成。乃至亦不听天眼看他持犯。
义云：自言者，要告前人云我犯淫、盗等，令前人了了知解，方为自言。若虽不自言，然众并知是犯重十三难人等，举国知闻，众人共悉，此等诸人，不待自言，亦不足数。假令同界不唤无过。
若尔，何故律云并要自言，又不应以天眼观他净秽耶？
答：律要自言者，据不知者论。今既知犯，岂待自言？又不许天眼观，应以肉眼看，我还以肉眼看，不用天眼观，何为得足数？故婆论云：犯重比丘，众僧知犯，不须自言及以现前，直尔灭摈驱出。
义云：若审知有此犯重人，其人凶恶，不可简出；秉法之人，若在露地作法，必令众僧肩膝相拄，周匝而坐。不得间隔好人单行而坐，伸手之外便成别众。若行此法，宜可密为，不得向说。前人若知，反成碍法。若在堂内覆障处作法者，虽好恶相参，法成无过。今时末法，犯者极多，恐法难办，故别标记。
第二，简相者。夫论众法，但取外净，不论内染；但令相顺心违，便成法事。故律云：见如法羯磨，而心不同，得成如法。准此取相，不论心非。
若欲秉法问和，待答人坐竟，然后为之。
为济被治，许立得成。若乞受戒、忏悔等，坐乞弥善。虽无正文，义准应得。
唯有二人立秉得成：一、威仪师，为僧所使，不得辄坐；二、半月说戒，众大难闻，开立说戒。自余一切，并须坐秉也。如律云为众大，开作转轮高座说戒，未必立说得成。旧开立说戒者，良恐不成。若依此说，但开威仪师一人得立秉法，余者不成。
五分云：病人背羯磨，佛言：犯别众。
此篇大门有二：一、欲缘，二、说法。
第一，欲缘者。义云：若有犯戒、非法缘等，以事非故，不合与欲。故律云：若为佛、法、僧、塔，看病，病人等，是正缘开也。
今时尼众轻慢说戒，不敬羯磨，闻道众集作法，则生怠惰；心受戏论，造作非法，则身轻奋勇。致令说欲者多，众集者少。又无病称病，不欲言欲，不净言净，令他传妄，对众而说；随僧多少，一一尼边，皆获三提。所传之人，知而妄告，亦得三罪。
问：无病既不合说欲，得成法事否？
答：成。前人自有妄语之罪。
第二，说法者。此律正说欲文，不牒其事。今时著者，乃是古人所加，不安无失。
大姊一心念！我某甲比丘尼，如法僧事，与欲、清净。
次明转欲兼他法，谓受他欲已，自有缘事，不得往者，须转与他。佛云开之。
问：得几度转？
答：依母论得七反转。
大姊一心念！我某甲比丘尼，受某甲比丘尼欲、清净。彼及我身如法僧事，与欲、清净。
问：欲与清净同异云何？
答：欲应羯磨，清净应说戒。若说戒之时，二俱须牒。
此律若重病人，不能广说者听，若言我说欲，若言与我说欲，若言为我说欲，若现身相等，并成欲。
问：余说可解，若为现相？
答：五分云：病人不能口说，听现身相与清净、欲。若举手、举指、摇头，乃至举眼，得名清净。
对众法：
大姊僧听！某甲比丘尼，我受彼欲、清净。彼如法僧事，与欲、清净。
若受他欲已，不得往者，对僧说云：
大姊僧听！我某甲比丘尼，彼某甲比丘尼，我受彼欲、清净。彼及我身如法僧事，与欲、清净。
若自有缘，说付僧者：
大姊僧听！我某甲比丘尼，如法僧事，与欲、清净。
问：对僧说欲，音声闹乱，一时总说者，得成以否？
答：若有难逼，定应得成。除此良恐非法不成。故五分、僧祇令至僧中称名字说，若不如是，一一不成。
问：欲人多，坐人少，得成法否？
答：此律不了，余部恐不成。故僧祇云：与欲人若多，作布萨得越毗尼罪。五分云：听多人集，持欲人来少。
问：睡眠、忘误不说者，得成否？
答：此律受欲人，若睡眠，入定，忘误不说，皆成。若故不说，法成得罪。
问：与欲已，前事讫不来，犯别众否？
答：不犯。以我情和至僧，不关欲缘事也。
此篇大门有十：一、释名，二、出家，三、受戒，四、受衣，五、说净，六、舍堕，七、说戒，八、安居，九、受日，十、自恣。
第一，释名者。耶舍传云沙弥者，注云劳之小者，以修道劳也。又翻为息慈，谓息世染之情，以慈济万物也。又创入佛法，俗情犹存，故须息恶行慈也。
第二，出家者。僧祇云：一日一夜出家修梵行，离六百六千六十岁三途苦。本缘经云：一日一夜出家故，二十劫不堕三恶道。
五百问事云：父母、王法不听，盗度，犯重。见论云：求度不得，欲烧寺者，听不白父母，得度出家。
此律：不白父母，私度巧师儿出家。佛言：自今已去，若度出家者，应作单白，和僧使知，为成问答无过失。
立出家者眼见耳不闻处。作形同单白。
和僧云：僧今和合，何所作为？
答：作形同单白羯磨。
大姊僧听！是某甲从比丘尼某甲求剃发。若僧时到，僧忍听。某甲从比丘尼某甲剃发。白如是。
次请和尚云：
大姊一心念！我某甲今请大姊为和尚，愿大姊为我作和尚。我依大姊故，得剃发出家，慈愍故。
次请阿阇梨云：
大姊一心念！我某甲今请大姊为阿阇梨，愿大姊为我作阿阇梨。我依大姊故，得剃发出家，慈愍故。
二师并答言：好。
婆论云：若先请和尚，受十戒时，和尚不现前，亦得十戒。若闻知死，受戒不得；若不闻死，受戒得成。阇梨应同。
清净士度人经云：于落发处，香汤洒地，周匝七尺内，四角悬幡。安一小座，拟出家者坐。复施二胜座，拟二师坐。
欲出家者，著本俗服，拜辞父母尊亲讫，口说偈云：流转三界中，恩爱不能脱；弃恩入无为，真实报恩者。见论云：应以香汤洗浴，除白衣气。度人经云：虽著出家衣，止得著泥洹僧及僧祇支，未得著安陀会。
入道场时，应来至和尚前，长跪。和尚应生儿想，不得生恶贱心。弟子于师，应生父想。和尚为种种说法，诫其心已。
来向阇梨前坐。善见云：以香水灌顶。赞云：善哉大丈夫，能了世无常，舍俗趣泥洹，希有难思议。
教礼十方佛竟，说偈云：归依大世尊，能度三有苦，亦愿诸众生，普入无为乐。
度人经云：为剃发时，傍人为诵出家呗云：毁形守志节，割爱无所亲；弃家弘圣道，愿度一切人。
与剃发时，当顶留三五周罗发，来至和尚前，长跪。
和尚问言：今为汝除去顶发，许否？
答云：好。
然后和尚为著袈裟。当正著袈裟时，善见论说偈云：大哉解脱服，无相福田衣，披奉如戒行，广度诸众生。
度人经云：礼佛讫，行道三匝，诵自庆偈云：遇哉值佛者，何人谁不喜？福愿与时会，我今获法利。
又礼大众及二师已，在下行坐，受六亲拜贺。出家离俗竟，心怀欢喜，父母诸亲皆为作礼，悦其道意。
应中前剃发最好。
母论云：剃发著袈裟已，然后受三归、五戒等。
第三，受戒者。先集僧已，受戒人著见处离闻已，作法同单白，令僧知其得法。
问僧云：僧今和合，何所作为？
答：作法同单白羯磨。
大姊僧听！是某甲从比丘尼某甲出家。若僧时到，僧忍听。某甲从比丘尼某甲出家。白如是。
五分、十诵：先受五戒，然后受十戒。
善见云：当令礼僧足，往阿阇梨所，礼已，长跪合掌。教云：汝当随我语，授汝三归。答云：尔。
义云：文中不言在僧前受，计理别处为受应得。然欲生行者善心，当对僧受最好。亦须问其遮难，以有难者不得受戒。问难之缘，大同下具戒中说。
我某甲，归依佛，归依法，归依僧。我今随佛出家，某甲为和尚。如来、至真、等正觉，是我世尊。
我某甲，归依佛竟，归依法竟，归依僧竟。我今随佛出家已，某甲为和尚。如来、至真、等正觉，是我世尊。
既受戒已，应为说戒相：
尽形寿不杀生，是沙弥尼戒，能持否？
尽形寿不偷盗，是沙弥尼戒，能持否？
尽形寿不淫，是沙弥尼戒，能持否？
尽形寿不妄语，是沙弥尼戒，能持否？
尽形寿不饮酒，是沙弥尼戒，能持否？
尽形寿不著华鬘、香油涂身，是沙弥尼戒，能持否？
尽形寿不歌舞倡伎、故往观听，是沙弥尼戒，能持否？
尽形寿不高广大床上坐，是沙弥尼戒，能持否？
尽形寿不非时食，是沙弥尼戒，能持否？
尽形寿不捉生像金银宝物，是沙弥尼戒，能持否？
告云：
是沙弥尼十戒，尽形寿不得犯，能持否？
既知戒相已，应为说出家功德，高于须弥，深于巨海，傍若无边，广于虚空。
又为说六念等法，大同僧尼，由制通沙弥尼。至第三念时云：
我今年若干岁，某年某月某日某时，受得沙弥尼十戒。
此律当以生年为次第，若生年等者，应以出家年为次第，二俱须知。余所未知，当问和尚、阇梨。
第四，受衣钵者。由随道要务，并加持故。法衣被身，以遮外也。应器资食，以充内也。内外不持，皆结其犯。僧祇，五众衣钵，恒常随身，违者出界结罪。
婆论云：沙弥尼受十戒已，应具上、下二衣，一当郁多罗僧，二当安陀会。
手执上衣，随对一大尼、式叉、沙弥尼前，皆得。说云：
大姊一心念！我沙弥尼某甲，此缦郁多罗僧，应量作，今受持。
大姊一心念！我沙弥尼某甲，此缦郁多罗僧，先受持，今舍。
受钵云：
大姊一心念！我沙弥尼某甲，此钵多罗应量器，今受持。
第五，说净者。若得长衣、钵、药，并同下尼法，唯改罪名为别，并号吉罗。
第六，明舍堕。通界内外得，以无别众过。若犯五篇，同名吉罗。初篇四重，应当灭摈。自下四篇，忏净依本。
第七，说戒者。通别有二，通如尼说，别则不同。沙弥尼等半月亦合别集一处说戒，为末世行希，故略而不述。若具说者，反成蚩弄，徒盈卷轴。傥有不群，冀详钞也。
爱道尼经云，应为沙弥尼等，说五德、十数，名为福田，为良为美，依之得福，尽可成佛。云何为五？一者，发心离俗，怀佩道故；二者，毁其形好，应法服故；三者，委弃身命，遵崇道故；四者，永割亲爱，无適莫故；五者，志求大乘，为度人故。尔时世尊为说偈言：毁形守志节，割爱无所亲；弃家弘圣道，愿度一切人。五德超世务，名曰最福田；供养获永安，其福第一尊。
僧祇十数云：一者，一切众生，皆依食故；二者，名色；三者，痛痒想；四者，四谛；五者，五阴；六者，六入；七者，七觉意；八者，八正道；九者，九众生居；十者，十一切入。
式叉尼对首说戒：
大姊一心念！十方众僧说戒日，式叉摩那某甲清净。
第八，安居者。十诵制五众安居、受日。此律游行戒中，三众并结有罪。
第九，受日者，准尼七日法说。不尔，直白当界大尼、式叉尼、沙弥尼等，出界亦得。
第十，自恣者。通行，尼自恣已，五德尼唤式叉尼、沙弥尼来入僧中，五德尼对前受自恣。
大姊一心念！今众僧自恣日，我式叉摩那亦自恣。若有见、闻、疑罪，大姊长老哀愍故语我。我若见罪，当如法忏悔。
若别自恣，则不须此。
对首自恣云：
大姊一心念！今是众僧自恣日，我式叉摩那尼某甲清净。
母论云：沙弥等常逐二师读诵经，一切僧中所有作者，皆不得违。
婆论云：沙弥尼等，不为三宝利益缘掘地者犯罪。
此律，大尼戒后，结突吉罗。
五分云：若罚沙弥尼，先语其师。师亦不应作非法助沙弥尼。若治罚，应作种种苦使：扫地、除粪、摙石、治阶道等。若不为和尚、阿阇梨及余人作使，应语如法供给和尚；众僧作使，次第应作。不应遮不与僧中利养，此是施主物，应与。
此律：次第与房舍卧具。若不爱护，不应与。若利养，随次与。
自余法用，具如五部律、三千威仪说。但不得说罪体轻重。师僧指事，教持不犯；师僧不教，并结有罪。不取师语，亦结有犯。
此篇大门有五：一、翻名，二、乞戒，三、秉法，四、六法，五、行法。
第一，翻名者。式叉义翻为学，摩那为法，故名为学法尼也。
第二，乞戒者。此律云：听十八童女，二岁学戒。当如是与，沙弥尼应诣僧中具修威仪，作如是乞云：
大姊僧听！我沙弥尼某甲，今从众僧乞二岁学戒，和尚尼某甲。愿僧与我二岁学戒，和尚尼某甲，慈愍故。
第三，秉法者。沙弥尼应离闻著见处已，尼众中当作羯磨和僧云：
僧今和合，何所作为？
答云：受二岁学戒羯磨。
大姊僧听！彼沙弥尼某甲，今从众僧乞二岁学戒，和尚尼某甲。若僧时到，僧忍听。与沙弥尼某甲二岁学戒，和尚尼某甲。白如是。
大姊僧听！彼沙弥尼某甲，今从众僧乞二岁学戒，和尚尼某甲。僧今与沙弥尼某甲二岁学戒，和尚尼某甲。谁诸大姊忍僧与沙弥尼某甲二岁学戒，和尚尼某甲者默然，谁不忍者说。
僧已忍与沙弥尼某甲二岁学戒，和尚尼某甲竟。僧忍默然故，是事如是持。
第四，六法者。此律云：次当唤来入众，为说六法名字。
某甲谛听！如来、无所著、等正觉说六法，不得犯：
一、不得犯不净行，行淫欲法。若式叉摩那行淫欲法，非式叉摩那，非释种女。若与染心男子身相触，缺戒，应更与戒。汝是中尽形寿不得犯，能持否？
二、不得偷盗，乃至草叶。若式叉摩那取人五钱，若过五钱，若自取，教人取，若自斫，若教人斫，若埋、坏色，非式叉摩那，非释种女。若取减五钱，缺戒，应更与戒。汝是中尽形寿不得犯，能持否？
三、不得故断人命，乃至蚁子。若式叉摩那故自手断人命，求刀授与人，教死，赞死，若非药、堕胎、厌祷咒术，自作，教人作，非式叉摩那，非释种女。若断畜生不能变化命者，缺戒，应更与戒。汝是中尽形寿不得犯，能持否？
四、不得妄语，乃至戏笑。若式叉摩那不真实，非己有，自称言我得上人法得禅、解脱，得三昧正受；得须陀洹果，乃至阿罗汉果；言天来，龙来，鬼来供养我非式叉摩那，非释种女。若于众中故作妄语，缺戒，应更与戒。汝是中尽形寿不得犯，能持否？
五、不得非时食。若式叉摩那非时食，缺戒，应更与戒。汝是中尽形寿不得犯，能持否？
六、不得饮酒。若式叉摩那饮酒，缺戒，应更与戒。汝是中尽形寿不得犯，能持否？
第五，行法者。式叉摩那具学三法：一、学根本，谓前四重是；二、学法，谓染心男子相触，盗人四钱，断畜生命，小妄语，非时食，饮酒，此是六法体；三、学行法，谓一切大尼戒行，并须具学。
若于学法中犯者，更与二年羯磨；犯根本，灭摈；犯余行，但名缺行，于教不制，直令改悔。若满二年已，犯学法者，更与二年。
此律：式叉摩那，一切大尼戒法应学，除自手取食，无沙弥尼者不犯；得授食与他。
僧祇云：式叉尼应学十八法。一、在大尼下、沙弥尼上坐。二、式叉尼不净食，大尼净；大尼不净食，式叉尼亦不净。三、大尼得与式叉尼二宿，式叉尼得与沙弥尼二宿。四、式叉尼得与大尼授食，除火净五生种、取金银，自从沙弥尼受食。五、大尼不得为说七聚罪名。六、得语云不淫、杀、妄语，如是等忆持。七、式叉尼布萨日，八、至自恣日，入僧中长跪合掌云：阿阇梨耶僧，我某甲清净，僧忆持。三说已而去。第九，第十，第十一，第十二，谓后四波罗夷，犯者更从始学。第十三、十七僧残已下，若犯一一作吉罗悔。余如彼说。
问：受法为对面？遥授耶？
答：诸部不同。今依四分令此沙弥尼入众从僧三乞已，应往离闻处，著见处已，比丘尼为羯磨授。准此四分，遥者得。若依十诵，入众对面为授，乃诸部不同，弗可互用。当部自行，不得舍此就彼。
问：学戒不满二年，得戒否？
答：不得。何意得知？如持六法垂满二年，随缺一戒，更与二年。故知不得。又僧祇云：若尼受学不满与受具，得提，学戒要满二岁。十诵云六法者，练心也，试看大戒受缘；二年者，练身也，试知有胎无胎。故临受对众问云：二岁学六法否？五分等羯磨文中，皆言二岁学戒满。
义云：今时多有无识之人，公然许他不满，便与授具。若不满得戒，何故僧祇、十、五律等皆结师罪？又五分等皆羯磨文中言满。今时师众，俱知不满，辄违圣教，妄言道满，便事不应法，法岂得成？若勒年满，定知得戒。若凡情妄授，傥不得戒，岂非误他一生虚过，罪资累劫？既非难逼，有何匆迫，强违圣意，抑令早受？
或有妄引文解言：不受十戒，尚自得成。准此不满二岁，何容不许？今解不同。彼是开通，律有诚文。此是制法，圣教便禁。开制不同，何得相准？六法是制，不得不行。十戒开法，逆顺无违。斯则开制矛盾，升沈有隔。非直妄判之过，偏显无知，亦乃冒授之失，殃及自他耳。
此律云：不知戒相，造作非法，制与学法。若已曾嫁者，年十岁已上，与二岁学，不须十八也。
问：何意小年曾嫁，便与六法耶？
答：婆论云：年十二者，得受具戒。为夫家所使，经忍众苦，加厌本事，意志成就。僧祇亦然。
义云：式叉尼不得与大尼为伴，以戒未满故。自不得与沙弥为伴，以非同类故。若二大尼兼一式叉尼，若二式叉尼兼一沙弥尼，得共为伴。余人不合。
沙弥尼杂戒文云：不得共优婆夷相看形体大笑，又不得僻处裸形自弄身体，亦不得照镜摩面画眉。受经时当与长老尼共行，去座六尺长跪。问义时当识句读。师若诃责，即自悔过，不得覆藏，不得自理，不得恶眼视师等。
此篇大门有二：一、畜意，二、制乞。
第一，畜意者。此律云：尼十二岁，欲度人受具足戒者，应白二羯磨，请僧听许已，然后得度。否者犯提。若受他依止，式叉尼等，犯吉罗。若和尚尼无德，僧止其度人，舍畜众羯磨。若得羯磨已，一年中，得一大尼、一六法尼、一沙弥尼、一依止人，更不得多。隔一年已，更欲度者，还如前法，与衣食及法，更不须重与羯磨。
第二，制乞者。其度沙弥尼，式叉尼、大尼戒，并须乞。以年年度弟子犯罪故，舍畜众法等。乞比丘尼度尼，应具修威仪，礼僧足，长跪合掌乞云：
大姊僧听！我比丘尼某甲，今求众僧乞度人受具足戒。愿僧听我度人受具足戒，慈愍故！
僧作法时，问：僧今和合，何所作为？
答云：与畜众羯磨。
大姊僧听！此比丘尼某甲，今从众僧乞授人具足戒。若僧时到，僧忍听。僧今与比丘尼某甲授人具足戒。白如是。
大姊僧听！此比丘尼某甲，今从众僧乞授人具足戒，僧今与比丘尼某甲授人具足戒。谁诸大姊忍僧与比丘尼某甲授人具足戒者默然，谁不忍者说。
僧已忍与比丘尼某甲授人具足戒竟。僧忍默然故，是事如是持。
此篇大门有五：一、由藉，二、本法，三、至僧，四、戒相，五、退舍。
第一，由藉者。义云：若欲受具，先受十戒、六法，然后受具。故律云：若不受十戒，得戒，而众僧得罪。故十诵云：若未度出家，便与受大戒，得戒不？佛答言：得戒。而众僧得罪。婆论云：所以佛制受十戒者，为染习佛法故。六法制意如别。
第二，本法者。此有十种：一、请师，二、戒缘，三、安置，四、白差，五、出问，六、白唤，七、乞戒，八、白和，九、问难，十、正受。
第一，请师者。若欲受具，三师、七证要请方得。故佛阿毗昙中，二阿阇梨并有请文，七证义况。
先明请和尚法。所以须请者，以和尚得戒根本。若无此人，阙于教授，进道莫由，理必须请。
见论云：以不请故，多造非法。师诃责之，反云：谁请大德为我和尚？佛因制之。若不请，不得与受。
此律请师，不云僧、屏。计此三师，得戒根本，预前三两月请，何伤大理？今时多在众中请者，此依十诵、僧祇也。
当具威仪，至和尚前，长跪住。阿阇梨教云：所以须请者，此师是发戒根本。若不请者，无由得戒。汝当殷重心请。计此请文，出自汝口，由汝不解，故我教汝，当一心承我教。
答言：尔。
大姊一心念！我某甲今请阿姨为和尚，愿阿姨为我作和尚。我依阿姨故，得受具足戒。慈愍故！
僧祇云：次第众中三请已，和尚应语言：发汝喜心。
此律答云：可尔！或云教授汝，或云汝莫放逸！。
答云：顶戴持！
若欲请者，至戒师前，和尚教云：羯磨阿阇梨者，是受戒正缘。若无此人秉法，则大地尘沙法，无由得生。故须起殷重心于戒师所。如是种种教化已。然后请云：
大姊一心念！我某甲今请阿姨为羯磨阿阇梨，愿阿姨为我作羯磨阿阇梨。我依阿姨故，得受具足戒。慈愍故！
次请威仪师。阿阇梨云：由此威仪师为汝引导，令至僧中发汝具戒。缘起并由此师，故须起殷重意请。
大姊一心念！我某甲今请阿姨为威仪阿阇梨，愿阿姨为我作威仪阿阇梨。我依阿姨故，得受具足戒。慈愍故！
问：何故律中，唤和尚等为阿姨？
答：佛在世时，大爱道尼是佛姨母。诸尼因是得戒，遂学佛语，皆唤阿姨尼阿摩等。善见云：尼，女也；摩者，母也。义准重尼故称之。然阿非梵语，汉地所称。女通大小，母者耆年，如世人唤其阿母，义亦相类。
僧祇云：和尚尼欲授人具戒，应先求比丘尼，不得临时选众。若不可者，当求半许，若过半许而作法。
义云：若和尚犯重，羯磨师知，不成受戒。以所牒非比丘尼用。十师互相知，亦不成受。了了知非，则不应羯磨。下至知有四人清净者，得成僧用。故伽论云：边地五人持律者授。若十人处，五人受戒，得；比丘得可诃罪。受戒人不知和尚是贼住，依彼出家受具足，得戒否？答：得戒。僧犯吉罗。
此律大僧和尚十夏，尼和尚十二夏。大僧和尚开九夏，而得小罪。二种阇梨，大僧五夏已上，尼六夏已上，方得成授。余师随夏，大小并得。五百问事云：比丘五腊不满，度弟子，知非而度，犯提。弟子不知是非，得戒。
问：诸方僧尼情识暗钝，不闲戒律，贪求徒弟。白读羯磨，为人受戒。得成已否？
答：不成。反结无知不学之罪。故此律：遣上座诵羯磨，或报云不诵，或云先诵后忘，遂稽留受戒事，故须要诵方得。五分：诸比丘不诵羯磨，不得受具戒。义云：末法时讹，多有斯谬，故引文证，愿依时诵。
第二，发戒缘者。义云：所发之戒，乃有无量。随境总论，要而言之，不过情与非情；依正两报，有无二谛，灭理涅槃，佛说圣教，文字经卷，形像、塔庙；地、水、火、风、虚空、识等，六尘万境，法界等法，不可具陈。何以故？由不受故，则于一一众生，莫问凡圣，起尘沙等恶。今翻为善，则成尘沙等戒。
故善生经云：众生无边，戒亦无边。婆论云：于非众生上，亦得无量戒善功德。如十方世界所有大地，下至水际、空界已来，若伤如微尘，并得其罪。由受戒故，成善。且如坏一草叶，始从萌芽，一一华叶得尔罪。今翻尔罪得若干戒。故善生经云：大地无量，戒亦无量。乃至虚空有盗损之义。故善生经：虚空无边，戒亦无边。
婆论云：新受戒人，与佛齐功。以此推之，出家之士，真是善法功德之聚，位尊人天，良由于此。不论持者，假令毁戒之人，亦得无边戒利。何以知之？故十轮云：破戒比丘，虽是死人，是戒余力，能大利益人天道俗，犹如牛黄、麝香等。佛即说偈云：薝卜华虽萎，胜于一切华；破戒诸比丘，犹胜诸外道。
是故行者受戒毁禁，尚得功德；况当清净于法奉持，则难思议。汝当缘念如上诸境。
知所缘境已，次为广开心怀，令彼受者增益道志。应语云：族姓女谛听！当发上品心，得上品戒。若发中下心，得中下戒；假令道成四果，是戒犹是中下。何名上品？若言：为正向泥洹故，为趣三解脱门故，为成三聚戒故，为令法久住故，为救众生诸苦恼故，为求佛道度众生故。如是始是真佛弟子，得佛净戒。
必须智者于受戒前，一一提授。使心心相续，了法明净，方得为受。
第三，安置者。此律云：当安欲受戒人，置眼见耳不闻处立。若安见闻俱离处及界外者，不名受戒。故五分云：以起过，听安戒场外眼见处。
第四，单白者。此应差威仪师屏问遮难。此律：由界外脱衣看故，令受者惭耻，稽留受戒。佛言：不得露形看，当差人屏问遮难。伽论云：受具戒时，不问遮道法，得戒，僧得吉罗。
此律云：戒师当问，众中谁为某甲作教授师？
答云：某甲能。
戒师问僧云：僧今和合，何所作为？
答：差教授师单白羯磨。作此答止得作一法。若答云受大戒羯磨者，后不须和僧，纵更受亦不须和，以一答通多人故。
大姊僧听！彼某甲从和尚尼某甲求受具足戒。若僧时到，僧忍听。某甲为教授师。白如是。
第五，出众问难者。所以须问者，恐其睹众生怖，有无差互，言辞舛错，答容不实。屏处怖微，令得审定。
然此十三难，不问不得戒。若有问不答，亦不成受。故律文：自制后，不问，不得戒。
又问难之体，必须分析文句，令识相轻重。不得直问言：汝不犯边罪否？不知边罪意是何罪等。自非明律灼然，何能达此？
若不委问，恐是十三难沙弥尼、式叉尼。是白衣时曾受八戒，随破一重，皆不发戒。自非恳恻重忏得证，何得辄授？既有斯谬，委具问之。
今正出众问难。威仪师当起礼僧足已，至行者所坐，语受者：汝坐。令大敷坐具，为舒张已，在伸手内。若依五分云：应安慰云：汝莫怖畏，须臾持汝著高胜处。
应取衣钵种种诱训。执五条已，语云：此是安陀会。指身所著，此是郁多罗僧。执大衣已，此是僧伽梨。汝身著者僧祇支。汝所披者，此是覆肩衣。一切九十六种外道，无此衣名，今故示汝。并执钵已，语云：此是钵多罗。
此衣钵是汝有否？
答云：是。
威仪师为襆衣钵已。语言：善女人谛听！今是至诚时，实语时。我今问汝，随问答我。若不实者，当言不实。若实，当言实。所以如此者，由无始已来，多有妄语欺诳凡圣，致使沉溺生死。今欲舍虚妄，证真实故，令汝实答。我今问遮难，答若不实，徒自费功，浪受无益。
一、汝不犯边罪否？应语云：计汝应不识何谓边罪。以曾受戒，行淫，盗五钱，杀人，自称得圣，犯此罪者，必不得戒。或曾受五戒、八戒、十戒，犯四重已；或受大戒，犯八重已，还俗讫，今重来者，名边罪人等。或白衣、沙弥尼时造重业，并十三难摄。汝不犯此否？
答言：不。
二、汝不白衣时污他净戒比丘否？
答言：不。
三、汝不白衣时及沙弥时，盗听他说戒、羯磨、众僧法事否？
答言：不。
四、汝不破内外道否？谓曾作外道来求受戒，还作外道，今复重来否？
答言：不。
五、汝不是黄门否？
答言：不。
六、汝不杀父否？
答言：不。
七、汝不杀母否？
答言：不。
八、汝不杀阿罗汉否？
答言：不。
九、汝不破僧否？
答言：不。
十、汝不恶心出佛身血不？
答言：不。
十一、汝非非人否？
答言：不。
十二、汝非畜生否？
答言：不。
十三、汝非身挟男女二形否？
答言：不。
问已，应语言：女妹，汝已道无。今更问汝诸遮妨义。而遮事非一，文中略问十六，自余受法广明。
皆言不应，不论得否。今以义准，有得不得。若不自称字，不称和尚尼字，年岁不满，衣钵不具等，定不得戒。自外可知。
汝字何等？
答言：某甲。
和尚尼字谁？
答言：某甲。
年岁满否？
答言：满。
衣、钵具否？
答言：具。
汝父母听，夫主听否？
答言：听。
汝非负债否？
答言：不。
汝非婢否？
答言：不。
汝是女人否？
答言：是。
女人有如是病，癞、痈疽、白癞、干痟、颠狂、二形、二道小大、常漏大小便、涕唾常流，汝有如是诸病否？
答言：无。
伽论云：聋人不闻羯磨不得戒，闻者得。何以故？由无遮难故。
又当语言：如我今问汝事，僧中亦当如是问。如汝向者答我，众僧中亦如是答，更莫改变。
应教起立，为正著七条，令威仪齐整。著履，揲坐具安臂上，襆衣置手中已。语言：我至僧中为汝通信，若大众许可，我当举手招汝，汝可即来。答言：尔。
若依五分：教著衣时，密如法观看无病不，如是种种方便看之。若不相识人，不应云雾暗中受。五百问事云：要须灯烛照之。
第六，单白唤入众者。彼教授师还摄威仪，来至僧中，如常威仪，相去伸手相及处立。当作白云：
大姊僧听！彼某甲从和尚尼某甲求受具足戒。若僧时到，僧忍听。我已问竟，听将来。白如是。
白已，勿出僧中。于堂门限内立待，举手唤言：某甲来。彼来已，至僧中时，当为捉衣钵，教正衣服，四面礼僧竟。
第七，正乞戒。威仪师教至羯磨师前，两膝著地合掌，衣钵付戒师已。安慰其心，恳恻至诚，仰凭清众，求哀乞戒。
戒师语言：此之戒法，非人不得。故六道之中，唯人得受。彼天主常作念言何时得受具戒，由报障故，不得受戒。汝今生人道中，无诸遮难，当发增上善心乞戒。须臾之间，便入三乘圣人僧宝之位，难可校量。但乞戒由汝自心发言，不从他出。既是胜妙之法，若不晓其方轨，则阶渐无由可证。故佛教我为汝引导，汝当一一逐我言教。
大姊僧听！我某甲从和尚尼某甲求受具足戒。我某甲今从众僧乞受具足戒，和尚尼某甲。愿僧拔济我，慈愍故！
威仪师教已依本坐。
第八，戒师单白和僧问难者。戒师当白云：
大姊僧听！此某甲从和尚尼某甲求受具足戒。此某甲今从僧乞受具足戒，和尚尼某甲。若僧时到，僧忍听。我问诸难事。白如是。
第九，正明对众问难者。应取其衣钵一一提示言：此安陀会、郁多罗僧、僧伽梨衣及钵，此衣钵若借来者不得戒，实是汝物否？
答言：是。
应语言：善女人听！今是至诚时，实语时。我今问汝，当随实答。所以言真实答者故，僧祇云：汝若不实答，欺诳诸天魔梵、沙门婆罗门、诸天世人，亦欺诳如来及以众僧，自得大罪。今问十三难，还同上威仪师所问。而众僧恐屏处有滥，故对众一一问汝。汝还一一依威仪师所问，一一答我。
答云：尔。
第十，正受戒者。若答无遮难，堪为正受。将欲受戒，先勖心怀，令生上品意。
戒师语言：善女人，汝遮难并无，众僧同共随喜，当与汝戒。但戒善广大，亘周法界。当起上品心，得上品戒。何等上品？故前缘起云：为趣泥洹果，向三解脱门，成就三聚净戒，令正法久住。此是上品。
智度论云：下持戒生人，中持戒生六欲天，上持戒生色、无色天。又下清净持戒得阿罗汉道，中清净持戒得辟支佛道，上清净持戒得佛道。
当广开汝怀。所以尔者，尘沙戒法，注汝身中，不以报得狭小而得受也。当作虚空器量之身，遍周法界，一切凡圣依正两报，无问自他等境，皆发尘沙等戒，汝当领纳此法。又此戒法若是有色者，入汝身时，如天崩地陷之声。由是非色法故，令汝不觉。汝当起惊悚之意，勿得懈慢。今为汝作羯磨，发此尘沙戒善。所以法界善戒而得用羯磨发者。汝不闻外道仙人用咒术之力，尚能移山镇海，回天转日；岂况如来六道之师，所说圣教，法中之上，而无此力？今一白三番羯磨，世尊口出，我传佛教，发汝戒体。汝须知之。
正作法前，白云：众僧慈悲，布施某甲戒。作此语已，应四向顾望，勿令入睡眠、乱语、非法别众等坐。若有即须唤令正坐，向羯磨师一心听说。
十诵云：证他受戒，各各入定、乱语、戏笑，不知羯磨成否？佛言：不成。若作羯磨者，应分别之是第一羯磨，第二、第三亦如是。莫余觉、余思惟，应起敬重忆念，违者吉罗。又文殊问经云：四众于何时不得作声，或身、口、木、石及诸余声？佛告文殊：于六时中不得作声：一、礼佛时，二、听法时，三、众和合时，四、乞食时，五、正食时，六、大小便时。
如是诫已，然后白云：
大姊僧听！此某甲从和尚尼某甲求受具足戒。此某甲今从僧乞受具足戒，和尚尼某甲。某甲自说清净，无诸难事，年岁已满，五衣钵具。若僧时到，僧忍听。僧今授某甲具足戒，和尚尼某甲。白如是。
白已，问僧成就否。乃至三番，亦一一问之。此僧祇文。准此，僧中知法者答云：成就。
次作羯磨云：
大姊僧听！此某甲从和尚尼某甲求受具足戒。此某甲今从僧乞受具足戒，和尚尼某甲。某甲自说清净，无诸难事，年岁已满，五衣钵具。僧今授某甲具足戒，和尚尼某甲。谁诸大姊忍僧与某甲受具足戒，和尚尼某甲者默然，谁不忍者说。
僧已忍与某甲受具足戒竟。和尚尼某甲。僧忍默然故，是事如是持。
此律云：若有八难、余缘、天阴暗等，当二、三人一时作羯磨。然不得加四，以同别众故。无难者，不得授。
第三，至僧受者。此律：作本法已，即日应往僧中求受大戒。违者犯罪。
就中略有十问答。
一、问：僧至尼寺受戒成否？
答：若依萨婆多师资传说，此不如法，不成受戒。如端正女人，此是难故，犹不许请僧来至尼寺受戒。此既非难，何容得开。
二、问：寄尼寺外俗家结界成受戒否？
答：律亦无文。然容可通，仍非法得小罪，无妨戒成。
三、问：本法尼名作何等？
答：律名比丘尼也。
四、问：尼在僧寺得作本法否？
答：如明了论云：僧界内为尼立界作法，理得无过。
五、问：留发白衣与受具足，得戒否？
答：有得不得。
问：云何有得？
答：得者，谓志求出家，厌世俗情，王难不听落发出家，具此意者，得戒不疑。故婆论：问云：不除发得戒否？答：得。但非威仪。又伽论问云：若白衣为和尚，与白衣受具足戒，得戒否？答：得戒。僧犯吉罗。又十诵：波离问云：若男子作女威仪、女相、女形制已，如男子法受戒，得戒否？佛言：得戒。众僧得罪。女人作男子威仪，得戒亦然。五百问事云：坛上师僧或著俗服，或犯禁戒。若受戒人知是非法不得，不知者得。若弟子著俗服，当时不知者，得。
问：云何不得戒？
答：数见边方尼妄行戒律，见有诚文，无问善恶，遂即雷同，总与授戒。触事无知，专习非法，纺绩机织，俗务是常，长眉高髻，绮染恒式。师有贪利门徒之心，弟子有偷形避役之意。所以僧不拣弟子好恶，得利便授；弟子不择师行是非，苟求资荫。永惟斯理，俗礼尚自不成，况出世清虚，何容得就！故此律宗要，出家相具，应剃发著袈裟，与出家人同。若著俗服、外道服、众庄严具、裸形等，并不名出家受具足戒。若受戒人不自称名，不称和尚名，说乞而不乞；若眠，醉，狂，瞋恚，无心受戒；或心不当境，或境不当心，或心境俱不相应：并名非法，不名受戒。前后无违，方名办事。
今两述宗，取舍任从。然诸经律，并令落发同僧，出家异俗。辄依论开，良恐非然。又论非宗要，宜就律仪。
六问：有人尼中作本法竟，将三两尼送受戒人往僧寺，得否？
答：依此律不得。故律云：比丘尼僧，应将受戒者至大僧中。既言是僧，云何许别？又受戒已犹劝言：二部僧具足满。僧祇亦云，尼受大戒，合二十众。又五分：彼和尚、阇梨须集十尼僧，往比丘僧中乞戒。故知僧尼各须十人。
七问：尼僧至僧寺受戒，须结界否？
答：此之羯磨，二众所秉。非界无以摄人，非界无以羯磨，各集本部重结稳审。又如尼忏僧残，二众各须结界。亦有诸师不立者，良恐误也。
若欲作法，尼僧尽集自然界内，令本法尼在自然界外。正结作时，不得对僧作法，须离闻处，遥见无妨。故律下文不应对尼作羯磨。
八问：尼至僧寺，若为安置？
答：应在二部僧中，长铺两席，使中间空，容二三尺许，令伸手相及。本法尼多者，总在离闻著见处。一一唤来入众乞戒。受得戒已，在尼下行坐。
九问：若为请师？
答：比丘尼僧，令阇梨将引受者入，礼僧已。教在戒师前长跪，请师言：
大德忆念！我某甲今请大德为羯磨阿阇梨，愿大德为我作羯磨阿阇梨。我依大德故，得受具足戒。慈愍故！
十问：若为乞戒？
答：威仪师教云：
大德僧听！我某甲从和尚尼某甲求受具足戒。我某甲今从众僧乞受具足戒，和尚尼某甲。愿僧救济我，慈愍故！
威仪师复本坐已，大僧阇梨然后作法，问遮难已。又问：汝学戒清净否？
答：学戒清净。
更问余尼等：知此人学戒清净否？
尼和尚答云：学戒清净。然后僧作羯磨。
第四，戒相者。若据理论当随师具学，何独此八？但为初受未知轻重，遇缘便犯，因制八根本，若毁不任僧用。余篇枝条，忏便复净。
族姓女听！如来、无所著、至真、等正觉说八波罗夷法。比丘尼犯一一波罗夷，非比丘尼，非释种女。
一、女人一切不得犯淫，作不净行。若比丘尼犯不净行，行淫欲法，乃至共畜生，彼非比丘尼，非释种女。尔时世尊为说譬喻：犹如有人截其头，终不还活；比丘尼亦复如是，犯波罗夷已，还不成比丘尼行。汝是中尽形寿不得作，能持否？
二、一切不得作盗，下至草叶。若比丘尼盗人五钱，若过五钱，若自取，若教人取，若自断，若教人断，若自斫，若教人斫，若烧若埋，若坏色者，彼非比丘尼，非释种女。譬如断多罗树心，终不复更生长；比丘尼犯波罗夷已，如是终不还成比丘尼行。汝是中尽行寿不得作，能持否？
三、一切不得故断众生命，下至蚁子。若比丘尼故自手断人命，持刀授与人，教死，叹死，劝死，与人非药，若堕人胎，厌祷咒诅杀，自作方便，若教人作，彼非比丘尼，非释种女。譬如针鼻缺，不堪复用；比丘尼亦如是，犯波罗夷已，不复还成比丘尼行。汝是中尽形寿不得作，能持否？
四、一切不得妄语，乃至戏笑。若比丘尼非真实、非己有，自言我得上人法，得禅，得解脱，得三昧正受，得须陀洹果、斯陀含果、阿那含果、阿罗汉果，天来，龙来，鬼神来供养我，彼非比丘尼，非释种女。譬如大石破为二分，终不还合；比丘尼亦如是，犯波罗夷已，不可还成比丘尼行。汝是中尽形寿不得作，能持否？
五、不得身相触，乃至共畜生。若比丘尼有染心，与染心男子身相触，从腋已下、膝已上，若捉，若摩，若牵，若推，若逆摩，若顺摩，若举，若下，若捉，若捺，彼非比丘尼，非释种女。汝是中尽形寿不得作，能持否？
六、不得八事，乃至共畜生。若比丘尼受染污心男子捉手，捉衣，入屏处，共立，共语，共行，共期，身相近，犯此八事，彼非比丘尼，非释种女。汝是中尽形寿不得犯，能持否？
七、不得覆藏他重罪，乃至突吉罗、恶说。若比丘尼知他比丘尼犯波罗夷罪，若不自举，不向僧说，若不语众多人。后于异时，此比丘尼若罢道、灭摈，若遮不共僧事，若入外道后，便作是说我先知有如是事。彼非比丘尼，非释种女，覆藏重罪故。汝是中尽形寿不得犯，能持否？
八、不得随顺被举比丘语，乃至守园人及沙弥。若比丘尼知比丘为僧所举，如法如毗尼，如佛所制，不随顺，不忏悔，僧未与作共住，而随顺是比丘，诸比丘尼谏是比丘尼言：汝妹知否？今僧举此比丘，如法如律，如佛所制，不随顺，不忏悔，僧未与作共住。汝莫随顺是比丘。诸比丘尼谏是比丘尼时，坚持不舍，是比丘尼当三谏，舍此事故，乃至三谏舍者，善；不舍者，彼非比丘尼，非释种女，由随顺故。汝是中尽形寿不得犯，能持否？
次当为说四依法，防外道故说此四。
应语云：族姓女谛听！如来、无所著、至真、等正觉说四依法。比丘尼依此得出家受具戒，成比丘尼法。
一、依粪扫衣，比丘尼依是得出家受具足戒，成比丘尼法。汝是中尽形寿能持否？若得长利，檀越施衣、割截衣等，得受。
二、依乞食，比丘尼依是得出家受具足戒，成比丘尼法。汝是中尽形寿能持否？若得长利，若僧差食，若檀越送食、月八日食、十五日食、月初日食，若僧常食，檀越请食，得受。
三、依树下坐，比丘尼依是得出家受具足戒，成比丘尼法。汝是中尽形寿能持否？若得长利，若别房、尖头屋、小房、石室、两房一户，得受。
四、依腐烂药，比丘尼依此得出家，受具足戒，成比丘尼法。汝是中尽形寿能持否？若得长利，酥、油、生酥、蜜、石蜜，得受。
汝已受戒竟，白四羯磨如法成就，得处所，和尚如法，阿阇梨如法，二部僧具足满。汝当善受教法，应当劝化作福、治塔、供养佛法僧。和尚、阿阇梨若一切如法教授，不得违逆。应学问、诵经，勤求方便，于佛法中得须陀洹果、斯陀含果、阿那含果、阿罗汉果。汝始发心出家，功不唐捐，果报不绝。余所未知，当问和尚、阿阇梨。
义云：先教诵六念，受持衣、钵、坐具等。若作式叉尼时说净长衣、钵者，应更请施主总持说净。若犯长财，并舍，作突吉罗忏，然后说净。又二时中，请和尚教诫说法。具如下章说。
第五，遇缘退舍者。此律云：若不乐净行者，开听舍戒去。若欲留五戒者，应言：我作优婆夷。若欲留十戒者，应言：我作沙弥尼。若欲全舍者，应言：我作在家白衣，愿大姊忆知我是白衣。
婆论云：若无出家人可对舍，随对一白衣、外道等前，但使情相领解，一舍便成，不须至三。
增一阿含经云：开比丘七反舍戒，过者非法。诸解并许出家受具。然尼开舍戒还家，无文得许重来出家受戒。为女人志弱，不堪弘道。初尚不许，何容辄开后度？
今时尼众不学问者多，昏于志趣，妄行禅法，道言信施难消，遂被恶人化令舍戒。大僧容可再归，尼论一舍不还，无辜自坠，失于大利。故律云：若有舍戒者，于佛法为死。实由不解，致流昏俗也。永言此事，深可痛心。
第一，念知日月大小法者。若是白月，应云：今朝白月大，一日乃至十五日。以白月一向大故，不须云小。若是黑月，便通大小。黑月大者，应云：今朝黑月大，一日乃至十五日。黑月小者，今朝黑月小，一日乃至十四日。此谓识去布萨日远近。
又防俗问故。解云：若入聚落，先知日月数等。
第二，念知食处法者。全不受请者，应云：我今不受请，自食己食。或云：食僧常食，不受请。或云：乞食，不受请。
若受请无供养者，应云：我今自食，无请处。或云：我今食僧常食，无请处。或云：我今乞食，无请处。
若受请不背者，应云：今有请处，念当自往。
若受请有背缘者，应云：今有某缘得背请。若受多请者，应对人舍云：今日有多请处，自受一请，余者施与大姊，在某处。若无人对，依十诵，依亲里住尼，心念舍云：我某甲今朝檀越施我五正食，回施比丘尼某甲。檀越于我不计，我得自恣食。
第三，念知夏大小法者。若初受戒者，应云：我于某年岁次在某日月，一尺木若干影时，受具足戒。我今无夏。后若有夏，随夏多少称之。
第四，念知衣钵法者。若衣钵具受者，应云：我五衣、钵具足受持。若长衣、钵、药等未说净者，应云：念当说净。犯长者，应云：今有长财，念当说净。
第五，念知别众食法者。若有别众食缘者，云：今有某缘得别众食。或病、迦提月等。若无缘者，应云：念不别众食。
第六，念知病之有无法者。若有病，念当疗治。无者，应云：随众行道。
此篇大门一十有七：一、制听，二、功能，三、释名，四、财如，五、体如，六、色如，七、量如，八、条数，九、堤数，十、重数，十一、作法，十二、受法，十三、舍法，十四、得失，十五、补浣，十六、敬护，十七、坐具。
第一，制听者。所以名制者，谓五衣六物，佛制令畜，违便得罪。所以言听者，谓一切长衣，及百一供身具等，随报开听，逆顺无过。
第二，功能者。婆论云：欲现未曾有法故。一切九十六种外道无此衣名，为异外道故。智论云：佛圣弟子住于中道故，制著三衣。不同外道裸身无耻，白衣多贪，故重著也。分别功德论云：为三时故，制有三衣。冬则著重，夏则著轻，春则著中。亦障诸虫故。此律寒故制著三衣，又为三世如来并著如是衣。义云：为调三毒因缘，故制三衣。华严经云：著袈裟者，舍离三毒也。
大悲经云：但使性是沙门，污沙门行，形是沙门，被袈裟者，于弥勒佛乃至楼至佛所，得入涅槃，无有遗余。悲华经云：如来于宝藏佛所发愿，成佛时我袈裟有五功德：一者，入我法中，或犯重、邪见等四众，于一念中敬心尊重，必于三乘受记；二者，天龙人鬼若能恭敬此人袈裟少分，即得三乘不退；三者，有鬼神、诸人得袈裟，乃至四寸，饮食充足；四者，若众生共相违反，念袈裟力，寻生悲心；五者，若在兵阵，持此少分恭敬尊重，常得胜他。若我袈裟无此五力，则欺十方佛。僧祇云：僧尼有戒德，俗人索破袈裟段欲禳灾者，得与小者。
伽论：僧尼等破坏三衣钵，犯自性偷兰遮。但是衣钵，不问受持不受，皆不得坏灭，亦不应破灭。补衣、卖之、杂用，皆犯前罪。
第三，释衣名者。此律云：听刀割坏成沙门衣，不为怨贼所劫。作安陀会，衬身著；郁多罗僧、僧伽梨，入众时著。
然此衣名，诸部并无正翻。今以义推，略知指归。慧上经云：五条者，名中著衣；七条者，名上著衣；大衣者，名众集衣。义云：大衣者，名杂衣，以条数多故，若从用立名，入王宫聚落衣；七条者，名中价衣，从用为名，入众衣；五条者，下著衣，从用为名，道行作务衣。
第四，财如者。谓非四邪及自手兴生，出举、贩博得财，并不如法，受亦不成。故律云不以邪命激发得，现相得，犯舍堕衣等，并不得作三衣。
第五，体如者。义云：要须厚重者得；若细薄生疏露体，乃至绫、罗、锦绣、文绮衣等，并不成受。僧祇云：一切生疏，毛发、树皮、草衣等不成受。五百问云：生绢不得作三衣。若不现身者，得。
第六，色如者。此律云：上色染衣不得畜，当坏作袈裟色。十诵云：一切青、黄、赤、白、黑，五种纯大色衣，不得著。除其纳衣。婆论云：五大色衣，不成作三衣。又紫草、柰皮、地黄、红绯染色、黄栌木等，皆不如法色。若五大色衣，三点净，得作余衣著，谓绀、黑、青。得皂、木兰，一切得受。纯青、浅青、碧等，点净，得作衣里用。若赤、白、黄不纯大色者，亦得。若不如法色染讫，更以如法色染覆，成受持。文殊问经云：色衣不太赤，不太黄，不太黑，不太白，清净如法色。三法服及与余衣，皆如是色。
义云：作净法者，用前绀、黑、青，于四角头随意作一点。僧祇云：极大如四指，极小如豌豆。见论：如麻子大。僧祇云：不得并作，或一、三、五、七、九等。不得如华形作。若浣亵，泥污即名净。若新僧伽梨，趣一角头作，乃至一切衣，新时亦尔。若众多碎衣一处合补者，一处作净。
青者，谓铜青。黑者，谓杂泥等。染木兰者，谓果汁等。
义云：蜀地有木兰树皮，其色赤黑，然复鲜明，可以为染，微有香气。关东、并州亦有木兰树子，堪为数珠，兼得为染，其色稍黑。京内诸山亦有，求之者希。
第七，量如者。此律云：五条长四肘，广二肘。大衣、七条各长五肘，广三肘。
若极小者，长四肘，广二肘半。并名如法。
若过此分齐，亦得受持，以可截故。若过量外者，应说净；否者，犯舍。义云：说时应在受持后，以法衣外为长故。
第八，条数者。此律：大衣从九条乃至十九条等，若过是数亦应畜。七条、五条，名自楷定。婆论云：僧伽梨三品：九条、十一、十三是下品，十五、十七、十九是中品，二十一、二十三、二十五名上品。
第九，堤数者。此律不了。今依婆论云：大衣下者两长一短，上者四长一短，并名如法。若互增减者，成受持，著用得小罪。
第十，重数者。此律云：大衣新者，两重；余二衣，一重。故者，随意多少作。
第十一，作法者。此律云：大衣、七条，要须割截；五条，得褶叶作。
五分云：若染缦衣作条，又缝叶著衣，或褶作衣叶，或半向上，半向下作叶，一切突吉罗。阿难奉教作衣，左条左靡，右条右靡，中条叶两向靡。若得衣不足，乃至一长一短作。犹少者，听帖叶作。乃至不足，听作缦安多会。
僧祇云：作叶极广四指，极狭如䵃麦；不得横叶相当。缝衣，后时宣脱，应作马齿缝。衣上下破，应安缘，要须却刺。
十诵云：佛教比丘施䩙、纽法，前去缘四指施䩙，后去缘八指施纽。应作是法。
又却刺者，是佛所许，如法畜用。直缝者不得，是世人衣，为异俗故，又为防外道故。此律但云缝僧伽梨，不论却刺。用十诵者好。
三千威仪云：三衣令帖四角。此律：应安䩙、纽，肩上帖障垢腻处。
一、长二肘广四肘作安陀会；二、长条；三、短条；四、应法四周有缘；五、五条十隔；
六、叶极广应四指，极狭如麦；七、缝叶两向；八、鸟足缝；九、前去缘四指施钩；
十、后八指施钮；十一、帖四角；十二、帖障垢腻处第十二，受法者。此律但云三衣应受持，而无受文。今依十诵明其受法。大衣者，随其条数多少称之。今且受十五条文，余者准说可知。
大姊一心念！我比丘尼某甲，此僧伽梨十五条衣受，三长一短，割截衣持。
受七条：
大姊一心念！我比丘尼某甲，此郁多罗僧七条衣受，两长一短，割截衣持。
受五条：
大姊一心念！我比丘尼某甲，此安陀会五条衣受，一长一短，割截衣持。
受缦条衣文云：
大姊一心念！我比丘尼某甲，此缦僧伽梨，受持。
此律五条开屈叶者，应云屈叶衣持；若帖叶作者，应云帖叶衣持。帖时开一边，刺一边，令似割截衣。若两边俱刺者，但同缦衣受法。
受僧祇支文：
大姊一心念！我比丘尼某甲，是衣厥修罗受，长四肘，广二肘半，是厥修罗衣持。
僧祇支者，长四磔手，广二磔手。互减互过者，提。覆肩衣义准亦然。
义云：僧祇支者，此云上狭下广衣。云厥修罗者，此西国方言不同故，翻译有二。设互牒二文，于理无乖。
或量己身大小作之，受时但云：僧祇支应量作，今受持。
尼本为露胸膊行，为世人讥慢故，佛制畜祇支、覆肩二衣。
受覆肩衣文：
大姊一心念！我比丘尼某甲，此是覆肩衣如法作，今受持。
第十三，舍衣法者。本律无文。今依僧祇舍云：
大姊一心念！我比丘尼某甲，此僧伽梨是我五衣数，先受持，今舍。若一时受舍，越毗尼。
大姊一心念！我比丘尼某甲，是衣厥修罗如法作，先受持，今舍。
大姊一心念！我比丘尼某甲，是覆肩衣如法作，先受持，今舍。
又依五分云：
我比丘尼某甲，此僧伽梨若干条，今舍。
僧祇云：若至他家，忘不持三衣去，到彼忆已，应遥舍之。舍竟应权借俗人衣被，作净，安钩纽受。义云：知比近有僧尼长衣，借受弥善，欲还应舍。到本处已，更受旧衣，不犯舍堕。
十诵云：借衣离宿，但忏提罪，不复须舍。
第十四，得失者。五分云：诸比丘不舍先受持衣，更受余衣者，成受。先三衣说净者亦成，由不舍故，但犯小罪。
此律：若失想，烧想，贼夺想，水漂想，则失受持。后时得者还须更受，以忘失故无舍罪。若道逢难缘，不得会衣者，不失受持。
婆论云：三衣不受持，有坏威仪、缺衣二罪。若本说净，今作三衣，即失本净法。又舍此衣更受余衣，前衣即须说净；否者，过十日犯长。
婆论云：若三衣破，不问孔大小，但使缘不断，不失受持。尼祇支、覆肩衣，义准此说。
第十五，补浣者。十诵云：以小段物补衣，若却刺者，不须说净、点净；若直缝者，段段须说。否者，段段得二罪，谓不说净、不点净也。
见论云：若衣欲破未穿坏者，或一条二条，应先以物补，后割却故者，不失受。三衣背处欲破，当转著两边先相连著，后以刀破开，然后却刺缘，不失受持。袈裟若大，减却，若小，物裨，亦不失受。若浣，增色、减色，亦不失受。
此律：三衣坏，随孔大小方圆补治。
第十六，敬护者。十诵云：护三衣如自皮，钵如己眼。著大衣者，不得摙木、石、土、草，扫地，敷具等；又不得脚蹑，敷坐，卧上及衬身著。
若不持三衣入聚落、俗人处，犯吉罗。遗教三昧经云：比丘行时，僧伽梨袈裟衣、钵、锡杖等，当与身俱，不得去身六尺。五百问事云：不能著大衣入聚落，但持著肩上行，无犯。
僧祇云：敬三衣如塔。若入聚落，必须带纽行；若无纽者，用针缀；无针者，下至手捉。若无纽，随入家家得越心悔。有而不著亦越毗尼。披时当通肩披，著纽齐两角。左手捉时，不得手中出角头如羊耳。
律中：至佛前、上座所，并令偏袒。经中：通肩披衣，五百世中入铁甲地狱。
五分云：得四褺大衣枕之。中阿含经多处有文开枕大衣、卧七条中。
三千威仪经云：不著泥洹僧，不得著僧祇支。如是重重，乃至最上著僧伽梨。故知三衣得上下重著也。
五分云：若出村为草木钩衣破裂，尘入叶中，听为护衣故，聚落外反著。若衣下数坏，听倒著衣，上下安钩纽及带。雨时不应倒著。
此律：尼不著祇支，入白衣舍，提。
毗尼母及此律：袈裟不得帘床及脚蹑。三千威仪经云：三衣在下地，身不得高床处坐。
决正二部毗尼论云：若著大衣入村，不得礼拜师、僧上座等。
五百问事云：无中衣时，得著大衣上讲、礼拜。小衣不近身、净洁，无七条者，五条亦得著入众食及礼拜。
不著三衣食，犯罪。十诵亦然。
第十七，坐具法。此律：长佛二磔手，广一磔手半；广长更增各半磔手。五分云：佛一磔手长二尺。义云：四分，坐具总长五尺，广四尺。僧祇云：互减过，皆提。
五分云：须帖四角，不帖则已。
此律：若减量作，若叠作两重，并得。
婆论云：令用敷卧具上。
见论云：令受持，不合说净。不出受文，今义出之：
大姊一心念！我比丘尼某甲，此尼师坛应量作，今受持。
舍文：
大姊一心念！我比丘尼某甲，此尼师坛应量作，本受持，今舍。
十诵：不应受单尼师坛，得提。离宿，犯吉。伽论云：不须舍堕，亦不须离宿。
母论云：护尼师坛如护身。
贤愚经云：舍利弗以尼师坛著左肩上，入众，降邪道。鼻奈耶经云：亦著肩上，入众坐禅。
义云：今时多安左臂上，随方所宜，想亦无过。
此篇大门有七：一、制意，二、体如，三、色如，四、量如，五、受舍，六、失法，七、护法。
第一，制意者。僧祇云：钵是出家人器，非俗人所宜。十诵云：钵是恒沙诸佛标志，不得恶用。中含经云：钵名应器。
婆论云：见一肆上好钵，圆正可爱。律师云：佛初出世，众僧无钵，佛敕帝释令天巧工作十万钵在世间。肆上钵者，天钵，非是人造。
第二，体如者。此律大意有二：一谓泥，二谓铁。
五分云：用白铜钵及外道木钵等，此是外道法，若畜，得偷兰遮。十诵云：石亦不得作钵。
义云：今时僧尼，亦有畜瓷钵，义判同石；又畜夹纻钵、掍瓦油钵，并是非法，毁破无罪。
第三，色如者。此律云：应熏色。僧祇：熏作孔雀咽色、鸽色者，如法。
第四，量如者。此律：大钵受三斗，小者斗半。中器可知。母论云：若不满斗半，及过三斗者，不成受持。
义云：此之升斗，诸方用各不定，未可准定。将古类今，上钵受一斗，下者五升，中者可知。
然佛初出世，人形殊大，所食亦多，故限五升以为楷定。今经像季，人形渐小，若定行斯量，良恐非用。故五分云：随方国土，虽是我语，不为清净者，不行无过。虽非我语，于余方清净者，不得不行。又钵名应器，须应其身大小准食之。故下律云：量腹而食，度身而衣，趣足而已。
不得见有此判，遂畜小小之者。若不满四升已上，定不得受。僧钵不满五升已上，定不成持。数见尼等受持四升已下，故别标记。
第五，受舍。此律无文，依十诵受云：
大姊一心念！我比丘尼某甲，此钵多罗应量受，常用故。
舍云：
大姊一心念！我比丘尼某甲，此钵多罗应量器，先受持，今舍。
第六，失法者。五百问事云：若一日都不用钵食，犯堕，病重者开。若出界经宿，不失受持。
见论云：若先受持钵，穿如粟米，即失受持。若以铁屑塞已，更须受之。
若买他钵未还直，不成受；其主虽言但受持，亦不成受；若过日亦不犯长。若买他钵度价竟，钵主熏已，报比丘尼知，不往取，过日犯舍；若余人知熏竟，传向比丘尼说，闻语不往取，过日无犯。
此律：钵盂孔罅，食入中，但洗；余食不出，无犯。
问：但畜一钵，不加受法，过日犯舍否？
答：不犯。由是制畜，事同三衣，但犯不受小罪。若有二钵，一须受持，一须说净；不尔，犯舍堕。
第七，护法。此律：所行之处，衣钵俱行。如飞鸟羽翮随身。母论云：至乞食时，各自作钵络盛钵自持之。
僧祇云：不得用灰土洗令色脱，当取树叶汁洗。三千威仪云：洗钵当用澡豆、皂荚二种为净。僧祇云：不得临危处洗钵。先洗师钵，后洗己钵。不得持己钵中残水泻师钵中。乃至浣染衣亦尔，勿以师衣共己衣渍之。
母论云：不应钵内洗手，敬之如目。五分云：护钵如眼睛。洗钵听去地一尺，瓦钵离地五六寸许。宜好处安置。
僧祇云：恶心破钵，偷兰遮。
五百问事云：不得覆壁上，应巾裹悬壁上。
此篇大门有五：一、施主，二、请法，三、说净，四、存亡，五、失法。
第一，施主者。有二：一、展转，二、真实。真实希故不论。
今且明展转法，于中简别对施有五：一、衣，二、药，三、钵，四、宝，五、谷米。
前三施主，依僧祇、善见，于五众中随得一人，作展转施主。
后二并以俗人为净主。涅槃经云：虽听受畜钱宝等物，要须净施笃信檀越。婆论云：先求一知法白衣为净主。
五分云：有四种人，不为展转净施主：一、不赞叹人，二、不与人好名称，三、应净施五众，四、不得与白衣。
婆论云：应相前人持戒、多闻、有德而作施主。后得物时，于一比丘尼边称施主名说净。
僧祇、十诵、五分等，并不得对施主面说，亦不应令前人知，直别处对一人说。
第二，请法者。应具修威仪，至一大德名闻者前，陈本净意，然后请云：
大姊一心念！我比丘尼某甲，今请大姊为衣、药、钵展转净施主。愿大姊为我作衣、药、钵展转净施主，慈愍故。
请下三众，不须云大德、大姊等，直语言：
我今请式叉摩那等为展转净施主，幸愿作之。
次钱宝施主者。婆论云：先求一知法白衣，语言解知。若不解，教令知解。至白衣所，语云：比丘尼法，不得畜钱宝、粟等。今以檀越为净施主，后得钱宝，尽施檀越。前人报云：好。
第三，说净者。见论云：所说之物，众多散落者，并束相著，然后说之。
此律：应至比丘尼前，手捉衣云：
大姊一心念！此是某甲长衣，未作净，为净故施与大姊，为展转净故。
长老一心念！汝有此长衣未作净，为净故与我，我今受之。汝施与谁？
施与某甲。
长老一心念！汝有是长衣未作净，为净故施与我，我今受之。汝与某甲是衣，某甲已有。汝为某甲故善护持，著用随因缘。
婆论云：钱宝、谷米等，并同长衣十日说净。
此律云：当持至优婆夷若守园人所，告云：此是我所不应，汝当知之。即名说净。
五分云：心念说净直云。如是舍故受新，十日一易。文不明了。今义准出之。有难独住尼，具修威仪，手捉衣云：
我比丘尼某甲，此是长衣，净施与某甲。
我比丘尼某甲，从某甲取还。
我比丘尼某甲，此是长衣，净施与某甲，随彼取用。
第四，存亡者。僧祇云：施主齐三由旬内，知其存亡。五分云：施主知在道以否。婆论云：施主若至异国，更求净施主。
第五，失法者。婆论云：若死，更求净主。除钱宝、谷米等，自外一切长财，尽五众边作净。义准钱宝等，俗人净主存亡同前。
此律若忘不说净，或贼夺、失想等，虽多日不犯长。若失五日，后时忆得，更经五日说净亦得。若得衣十日，至第十日冥忘不说，后时忆得，即须当日说净。不尔，犯舍堕。
十诵云：忘后五日，得所忘衣，更得十日说净。
婆论云：若说净财宝，及以衣财，若人贷之，后时宝还宝，钱还钱，乃至衣财相当还者，不须说净。不相当者，更须说之。
若补衣物，不满尺六、狭八寸者，亦犯长。故婆论云：若先不应量衣，此衣尽舍，作突吉罗忏。
母论云：恶比丘尼不说净者，入手即犯，不须至十日。
婆论云：若得新靴，应令白衣著行五七步，即是净。五分：得新履，令净人著行七步。
此篇大门有六：一、时节，二、缘集，三、仪式，四、差使，五、客旧，六、略说。
第一，时节者。有五。十四、十五、十六日。食前、后。僧祇云：食前亦得布萨；而不得晨起布萨，得罪，以后来比丘尼不闻故。伽论：云何布萨？谓舍诸恶不善法，证得白法，究竟梵行。又半月自观犯与不犯，清净身口，名布萨也。若昼，若夜亦得说戒。增减。非时。下二希故不述。
第二，缘集者。五分云：布萨，不时集，妨行道，佛令作时节。使知事、维那晨起白僧：
大姊僧听！今白月某日，黑月某日，众僧和合，在某时某处说戒。白僧令知。
第三，仪式者。今此一门，此律不足，兼取诸部补阙。
此律云：若至说戒日，上座应敕诸尼、沙弥尼等，使扫洒佛塔僧院，高下处令泥治平正，办诸名华五三槃，名香汤一二铜盂。今时多用食器、钵等盛汤，此非生善之义。冬月无华可得者，诸缯彩华亦得。说戒堂内遍布其席，及门限外亦铺其席，拟脱靴履。
若鸣钟集僧，不简沙弥尼等，并来入堂受筹。以此律戒序开沙弥尼得听。若依余部，不得者多。十诵云：行筹者，为檀越问僧，不知头数，佛令行筹。不知沙弥数，亦令行筹。若人施布萨物，沙弥亦得取分。虽不往布萨羯磨处，由受筹故亦得分。此律：为受供行筹，则通沙弥也。
筹极短并五指，极长一肘；极粗不过小指，极细不得减箸。
初入堂时，先偏袒右肩，脱去靴履，合掌作礼。若恐人闹，不及一一作礼，但俯身侧入，依次坐。
近数见僧尼及至俗家斋上，僧尼在床上礼佛。寻讨一切经律，及问西国诸德，并无此礼。直是怠惰安身，不存敬意，反招自累，何成觅福？如臣拜君，岂得居床？人王尚自不许，法王宁容辄开？故三千威仪经云：比丘不得座上作礼。
初入堂时，说偈云：持戒清净如满月，身口皎洁无瑕秽，大众和合无违诤，尔乃可得同布萨。说此偈已，各依次坐。
年少尼起行香汤、净水，众大时令三五尼助行。行时各须偏袒右肩，脱去靴履，具修威仪。维那先取香汤洗手，浴筹，至打静处。维那自浴亦得。今时多使上座自浴筹，此非敬仪。当浴筹时，僧各说偈云：罗汉圣僧集，凡夫众和合，香汤浴净筹，布萨度众生。
说此偈已，令年少尼行香汤、净水，先行净水，兼行净巾拭手令干。正承水时，复说偈云：八功德水净诸尘，盥掌去垢心无染。执持禁戒无缺犯，一切众生亦如是。行香汤时，复说偈云：香水熏沐澡诸垢，法身具足五分充。般若圆照解脱满，群生同会法界融。承香汤水时，不得漱口吐地，数见故别标记。
维那浴筹已，右手执槌，至打静处立。徐缓打一下已，安手放槌，勿令作声。然后唱云：
大姊僧听！众中谁小，小者收护。
大姊僧听！外有清净大沙门入。
大姊僧听！众中小者已收护。外清净大沙门已入。内外寂静，无诸难事，堪可行筹，广作布萨。我比丘尼某甲为僧行筹，作布萨事。僧当一心念作布萨，愿上中下座各次第如法受筹。
说竟，维那来至上座前，长跪授筹与上座。即雁行长跪合掌，一切僧亦随上座仪式。正取筹时，当说偈云：金刚无碍解脱筹，难得难遇如今果。我今欢喜顶戴受，一切众生亦如是。
欲还筹时，复说偈云：具足清净受此筹，具足清净还此筹。坚固喜舍无缺犯，一切众生亦如是。说已，即付与他，还复本座。
如是展转至大尼讫。维那来至打静处立。收筹者付上座数，维那自数亦得。
数已打静唱云：
大姊僧听！次行式叉摩那尼、沙弥尼筹。
三说已。往式叉尼等所，行讫收取，付与上座数竟。
维那总取，还至打静处立。唱云：
大姊僧听！此一住处一说戒，比丘尼若干人，式叉摩那若干人，沙弥尼若干人，都合若干人。各清净出家，和合说戒。上顺佛教，中报四恩，下为含识。各诵经中清净妙偈。
众僧一时合掌说偈云：
清净如满月，清净得布萨；身口业清净，尔乃应布萨。
彼维那举筹已，至上座前礼三拜已，白上座云：
众僧和合！请大姊为众诵律。
若上座自说者，语云：此戒法正当某甲说，某甲自诵。维那依上座已，即须唱之。若辞不堪者，告云：此说戒正当某甲，但为自身老弱，言辞浊恶，恐延时恼僧，更为请众中能诵者说。维那更礼一拜已，当起至第二上座前，还依前问无异。若第二上座不堪者，直请能诵，不劳展转至下。故僧祇云：若上座若次座应诵不能者，差能诵者说。
若差得者，打静唱云：
大姊僧听！僧差律师某甲为僧诵戒，梵音某甲律师升高座。
僧既差已，律师应起具修威仪，至僧中大铺坐具，四向礼拜僧已，长跪白云：
我比丘尼某甲，稽首和南，敬白众僧。僧差诵律，恐有错误，愿同诵者弘垂指授。
白已，更设一拜，然后升座。
香水余残，维那左右洒之。应留中间空处，拟人来往。香华亦尔，令旋旋散，散华时各说偈云：
散华庄严净光明，庄严宝华以为帐；散众宝华遍十方，供养一切诸如来。
说已，维那打静。令小者供养，好声者梵呗。作梵时，应诵稽首礼诸佛两行偈。至行香说偈时，僧一时合掌说云：
戒香定香解脱香，光明云台遍法界。供养十方无量佛，见闻普熏证寂灭。
供养虽竟，维那仍须立住。
彼戒师诵至未受具者出，则戒师应且住诵，令式叉尼、沙弥尼出。式叉尼等应具修威仪，来至僧前，礼三拜已，长跪住，取上座教敕。上座当告：诸式叉摩那、沙弥尼等！汝等年未充，行未满，不堪进入羯磨僧数，同听说戒。待至年充行满受具戒竟，然后得预说戒。汝等各还本处静念唱诵，不得散乱。然后方起，更设一拜，依次而出。若式叉尼等别说戒堂，则不须此。
戒师唱：不来者说欲？
维那答云：说欲已。若无欲人者，应答云：此处无说欲人。
第四，差使者。见论云：初为女人钝根故，尽听尼僧往僧寺受教。后为人讥嫌故，僧往尼寺教诫尼僧。
当于说戒日僧集时，索欲问僧云：
僧今和合，何所作为？
答云：差求教授人羯磨。
大姊僧听！若僧时到，僧忍听。今差比丘尼某甲，为比丘尼僧故，半月往比丘僧中求教授尼人。白如是。
大姊僧听！僧今差比丘尼某甲，为比丘尼僧故，半月往比丘僧中求教授尼人。谁诸大姊忍僧差比丘尼某甲，为比丘尼僧故，半月往比丘僧中求教授尼人者默然，谁不忍者说。
僧已忍差比丘尼某甲，为比丘尼僧故，半月往比丘僧中求教授尼人竟。僧忍默然故，是事如是持。
此律：羯磨差一人已，自外口差二、三人为伴往僧中。四分、十诵云：尼若嘱时，应嘱主人僧，无病、有智慧、明戒律者。
大僧于布萨日，应预差一人，拟受尼嘱人，房前设一独坐床。尼若来时，应佛殿前立。余僧见者，示尼嘱授人处。此尼至房前，比丘应诣床坐已，将一比丘为伴。使尼礼三拜已，曲身合掌云：
大德一心念！某寺尼众和合，半月顶礼比丘僧足，求请教授尼人。
比丘受尼嘱已，语云：今夜说戒时，为咨请众僧，未知有否。然尼众等为欲别请，为依僧次请？随尼所答为请。
又告：明日早来，问其可否。
使尼答云：尔。更设一拜便归。
僧祇云：尼入僧寺，当在门屋下先白比丘。比丘当量仪得所。若尼贤善，自又无事、著衣服具者，听入。反此，不听。
尼明日来时，如前仪式。告云：昨夜僧集之时，具传所请。无有教诫尼人，又无善说法者。虽然，上座有敕，语诸尼众：当勤精进，如法行道，谨慎莫放逸！使尼合掌云：顶戴持。便礼已，而退。
至本寺时，即须鸣钟集僧。不来者说欲。尼皆来集堂内，依次立住。所差尼人至上座头立，打静说白云：
大姊僧听！僧差我比丘尼某甲，往比丘僧中请教授尼人。而僧无教授尼人，亦无善说法者。虽然，上座有敕，语诸尼众：当勤精进，如法行道，谨慎莫放逸！
诸尼众等一时合掌云：顶戴持！出五分、十诵、僧祇。今时多行此略法，由广法难故不出也。
此律：若比丘僧尽病，应遣信行，礼拜问讯。若别众，众不满，亦遣使问讯。若尼僧病，众不满，亦礼拜问讯。
义云：若僧尼各五人以上，僧中二十夏者，得行此广、略二法。僧若不足，但应礼拜问讯便罢。
次说戒师问僧云：
僧今和合，何所作为？
维那答云：说戒羯磨。
戒师待维那坐已，然后作白。以未坐时，便有坐立不同，岂非别众等过？
若说戒竟，维那鸣钟三下，使外人知。说戒竟，时梵师诵律序下偈作呗云：
神仙五通人，造设于咒术。为彼惭愧者，摄诸不惭愧。如来立禁戒，半月半月说。已说戒利益，稽首礼诸佛。
伽论云：不得作半呗，作半呗者吉罗。
戒师下座已，至僧中礼谢云：小比丘尼某甲，稽首和南，敬谢众僧。僧差诵律，三业不勤，多有舛错。愿众慈悲，布施欢喜。
说已，众僧即应各说自庆偈云：
诸佛出世第一快，闻法奉行安隐快，大众和合寂灭快，众生离苦解脱快。
俱舍论说偈云：
诸佛出现乐，说正法亦乐，大众和合乐，聚集出家乐。
然后唱三归礼散。
第五，客旧者。
问：界外客尼欲得闻戒，得入以否？
答：此律客旧中开听。若客尼入时，至说戒处，不得先到余房，恐破他说戒。未诵序、唱是中清净否已来，客尼随次入，作礼已，依行坐听。诵戒师若见客来，即须止诵；不止者，客尼诃停。待客尼坐已，依次为诵。若已说序竟，乃至说戒已，当入僧中四向礼僧已，长跪住。一人告清净云：
大姊僧听！比丘尼某甲等若干人，并清净。
告已随次坐，戒师依次说。若不清净者，一一别告云：
大姊僧听！比丘尼某甲犯某罪，为逼说戒，未得忏悔，后当如法忏。
说已，依前住文续次为说。
若客尼来多及等者，纵说戒讫，皆令主人从头更诵。不诵者如法治。律云：等、多更为说。
问：说戒至半，不说欲，得起出否？
答：有缘要须说欲得去。
若众中无能诵得戒者，至布萨日，依前仪式，直差一人说法、诵经、诸余教诫等便散。
母论云：若钝根无知，不得就余寺说者，下至说一偈云：诸恶莫作，诸善奉行，自净其意，是诸佛教。和南圣众。
如是作已，方得散去，不合不说。
若于说戒座上忆得罪者，即须心念发露云：
我比丘尼某甲犯某罪。待说戒竟，当如法忏。
作如是已，便得听戒。
若犯有疑者，应念云：
我比丘尼某甲于某事上疑。待说戒后，当决了忏。
若于未说戒，忆得罪者，应先忏已，方得闻戒法。
第六，略说者。此律：若有八难：王、贼、水、火、病、人、非人、恶虫难等。或大众集床座少、多病、天雨、斗诤、说戒夜久。如是等缘，皆听略说。
戒师当量难缘远近，观时早晚。难若远，则为说三十九十已，余者略却。若难近及老、病、寒、热等缘，当为说序已，余者便略。
云何略耶？说戒序已，问清净竟应言：
诸大姊！是八波罗夷法，僧常闻。乃至诸大姊！是七灭诤法，僧常闻。已下必须广说。
若难卒至，即说序已，云：余者僧常闻。若序不得说者，应云：某日布萨说戒时，众僧各正身口意，谨慎莫放逸！
若众主善能御众者，每至盛夏盛冬，恐僧老弱患寒热者，当为略说。平旦僧集时，维那白：说戒日，天时盛热、大寒，恐僧疲弊。大众宜可早集，当为略说。勿假托因缘，自生厌怠。若作如是秉众，亦名善御大众，心无忧悔。
五分：欲作羯磨，僧不可和，当于说戒前作。以说戒是正制，僧不敢散。
次明别人法者。若随所住处二人已上，至说戒日，还扫洒处所，具布萨调度，一如前式，待客尼来。若四人以上，即须广说。二三人以下，各相向说云：
大姊一心念！今僧十五日说戒，我比丘尼某甲清净。
若对二尼，应云二大姊一心念，余语同前。若一人者，应云：今僧十五日说戒，我比丘尼某甲清净。
此篇大门有八：一、制意，二、结时，三、夏闰，四、对首，五、心念，六、忘成，七、及界，八、移夏。
第一，制意者。此律通制三时，意存愍物。又偏约夏月，情在三过：一、无事游行，妨修道业；二、损伤物命，违慈实深；三、所为既非，招世讥谤。防兹三咎，故制安居。
第二，结时者。此律虽云前、中、后三时，若据结文，正自有二，谓四月十六结者是前；十七日已去，迄至五月十六日已来，皆称于后。唯一日为前，二十九日为后。
此律：大僧不结前、后安居，吉。尼不结前，同吉；不结后，提；不依大僧安居，亦提。
明了论云：无五过处得安居：一、太远聚落，求须难得；二、太近城市，妨修道业；三、多有蚁蚊，自他两损；四、无可依人，依人须具五德，求闻令闻，已闻令清净，能决疑网，通道达俗无滞，除邪见得正见；五、无施主供给药食。有此五过，不可安居。
僧祇云：若亲里请尼者，先教请比丘。不肯者，不得受请。
见论云：尼依比丘住处半由旬得安居，过者不得。前夏檀越为尼请比丘来，而尼已安居竟，乃至后夏初，比丘有缘事不来，当更请余比丘来；若不得来，应去；路有难事者，得安居。若初安居竟，比丘有缘事去，尼后方知，已结安居者，不得移去，得住无罪；若夏竟，不得无比丘处自恣，应觅作法。
僧祇云：虽在一比丘处安居，至半月时，亦应请问布萨。无者，三由旬内有僧，通结取故。
五分云：有比丘自不持律，不依持律人安居，夏中生疑，又无问处。乃至佛言：依持律处安居。若房舍迮者，听近持律师七日往还处，于中心念遥依安居，有疑往问。此律：不依广诵二部律师，得提。
义云：大僧丈夫，尚令依律师处住，有疑皆须往问；譬如婴儿，无时暂离乳母，恐生罪累，自溺长津。今时尼众触事无知，动乖法式；志性昏滞，好染俗风；孤游自在，不承戒律。或伽蓝偏僻，独处边荒；或愦闹城隍，无僧迥立。所以举动不仁，行步失礼；八敬罕自无闻，三业唯加蜂虿；敬俗倒为阇梨，慢僧反为师弟。静言此事，良用忾然。
第三，夏闰者。若闰五月、六月，定百二十日安居。若闰四月者，从四月十六日至闰月一日结者，并四月住；若闰月二日已后结者，渐渐转少，以越闰月故；若五月一日迄至十六日结者，皆三月住。若闰七月，从四月十六日及五月一日结者，尽三月住，由未至闰故；若五月二日已后结者，皆四月住，由九十日未满，含闰月故。
第四，对首。具修威仪至一尼前云：
大姊一心念！我比丘尼某甲，依某僧伽蓝，前三月夏安居。房舍破，修治故。
五分、十诵：前人报云：汝莫放逸！
答云：受持。
又义问云：依谁持律？
答云：依某律师。
告云：有疑当往问。
答云：尔。
若依村落、山间、树下安居者，即须改前伽蓝。又除房舍破，修治等语。直云：
大姊一心念！我比丘尼某甲，今依某村家前三月夏安居。
或有人云依皇帝聚落安居，或云依法界安居，此皆不成，反结无知、不学之罪。
问：所以寺中令修治房舍耶？
答：僧房修治，用通三世。前人料理，今人受用；今人修补，以拟当来。若不修治，三世不续。
后安居者云：
大姊一心念！我比丘尼某甲，依某僧伽蓝，后三月夏安居，房舍破，修治故。
第五，心念者。计尼不合心念。今依十诵饥俭时，开尼依亲独住，所以偏出此文。具修威仪，至佛前云：
我比丘尼某甲，今依某聚落某家前三月夏安居。
第六，忘成者。此律：忘不心念，若为安居故来，便成安居。
义云：既言为来者，旧住之人，良恐不开。若旧住人要此期夏，忽忘不说，亦须量行。若外来尼，不为益事者，此便不成。
第七，及界者。此律云：一、一脚入界，二、双脚入界，三、一脚入园，四、双脚入园，明相若出，亦开外来者不说得成。
第八，移夏者。此律难有二种，谓命、梵二难也。一、命难者，谓鬼神贼等，及恶兽、毒虫，不得如意饮食、医药，及随意使人。若安居住此，便则断命。故律云：我在此住，必为我命作留难。佛皆听去。二、梵难者，谓被男子诱调，畏犯重戒，佛亦听去。
若至彼结成者，从初去日，即须勤觅安身处。若住处未得已来，虽曾经宿不破安居，以非故心轻慢意也；反前不成。若得住处，夏法随身。于彼无缘，不得出界，恐破夏也。若本处无难，亦不得还来，由已结成故。
此律：俗家安居，见有二难，当白檀越求移去。若听不听，俱应自去。若依余部，不云得夏，今准母论，得夏。故论云：移夏，不破安居也。
问：遇缘出界，经宿，忘不受日，得夏否？
答：诸部并无文断。唯五百问事云：夏中忘不受七日出界，忆即悔者，得。一坐中不得过三悔，过三悔不成岁。
问：遇缘出界，忽值水陆道断诸难，不及本界，失夏以否？
答：诸部亦无文断。古昔大德校量三藏，义开得夏。若为三宝益事，及已大事不及界者开。自余悠悠无益之事，破夏不疑。
此篇大门有六：一、受缘，二、互用，三、受法，四、得重，五、逢难，六、五利。
第一，受缘者。此律云：凡受日之缘，要为三宝利益大事、檀越请唤等，生善灭恶得去。十诵云：为谁受日？为七众受，并为生善灭恶应去。若遣使不遣使，俱得受。若中路闻死，反戒，入外道众，八难事起，皆不应去。
此律、僧祇：若为私己求觅衣、钵、药草等，悉成受日。义云：贫者应开，富者宜禁。若病重不堪受日，直去不破夏。故律云：不得随意及看病人等，得直去无犯。
若为治生觅利，假托贵胜乞谷麦等；或受雇检校经像，营造佛盆；或悠悠请唤，心不殷重；或为一缘受日，遂历众事；或即事不实，虚构外缘。如是无益之事，并不合受日。既不合受，妄数为夏，无德自大，冒受信施，计满犯重。见论云：自长己夏，受施犯重。五百问事：破戒治生，得财造佛，尚不免地狱，何况得福？
第二，互用者。
问：得互用否？
答：得。十诵云：受七日，到聚落七日未尽，所作事未竟，还来至本处。佛言：有残夜在，应白已去。义云：谓本事上得白已余用，非谓异事上得。
若总为三宝事受日者，得将互用。如为营佛事，得法、僧上用，以俱有受日缘故。
若有大益，私营经像，或当僧次请及舍请等，成受缘。然舍请，须问本主，听者得成。
第三，受法者：
大姊一心念！我比丘尼某甲，今受七日法出界外，为某事故，还来此中安居。白大姊知。
此对首法，律中唯有受名，无其受文，相传义说。
唯得六夜在外，至第七日必须还也。
若依界安居，不得戒场上受日；以非要心本处故，又二界各别，然不得互用。若依戒场安居亦然。互宿亦不得。
问：尼得羯磨受日否？
答：诸教并无文开。故僧祇：尼安居中，无求听羯磨法，佛事、僧事而游行。故知尼无也。
义云：为尼是女弱，不许孤游。若当延日在外，恐难逼临危，可惧之甚。所以圣意知时禁防，不在出限。今有诸德，犹顺人情，义开羯磨。敬惟斯理，良恐非然。假令事益，虽多在外，或为王臣请唤，非七日可了，宁可数受七日；七日不办，同难直去无犯。
第四，得重者。
问：得重受日否？
答：观其文意，但为生善利益事，得重不疑。明了论亦开重受七日。十诵不许者，为部别不同。大唐波颇三藏亦开重受。西域大德来者，皆不闻单受之法。
第五，逢难者。律：受七日出界，为父母、兄弟、姊妹、本二、私通、生善灭恶缘等，至意留住，过日得夏。
若难息即须急还，不得停住，免破夏疑。僧祇云：夏中和僧去，在道不得迂回；当直去至彼，和了即还。故知停住宁不破夏？
第六，五利者。此律：七月十六日夏罢已，至八月十五日已来，名迦提月，此翻名功德月。以夏坐有劳，开受五利，润益比丘尼。
五利是何？一、得背请；二、得别众食；三、得食前食后至别家，不须嘱授；四、得畜长衣不说净；五、得离三衣宿。
见论云：四月十六日结者得五利，十七日已去不得，名赏前罚后也。
僧祇：有五种人，不得安居衣：一、被举人，二、破夏人，三、罢道人，四、死人，五、不嘱授人。破夏有十种过失：一、为诸佛所诃，二、为诸天世人所诃，三、破夏，四、得罪，五、不得受功德衣，六、不得五事利，七、不得摄施，八、不得安居衣，九、恶名流布，十、后悔入地狱。
此篇大门有十：一、制意，二、时节，三、集僧，四、差使，五、简人，六、秉法，七、五德，八、自恣，九、略法，十、杂法。
第一，制意者。夫九旬修道，精练身心，人多迷己，不自见过。理宜仰凭清众，垂慈诲示，纵宣己罪，恣僧治举，内彰无私隐，外现有纯净，故曰自恣也。
第二，时节者。此律：七月十四日、十五日并得自恣。又急施衣戒中，十六日亦得自恣。
此则三时为定。又不知何时自恣，佛听大食、小食上，上座应白：
大姊僧听！今白月十五日众僧集某处自恣。
第三，集僧者。义云：要五人已上，方得白差自恣。
若破夏、不安居人，虽不得夏，以举罪义同，理必依众，恣僧治举。此律：若后安居人，从前安居者自恣，仍须待日满得还。
乃至沙弥尼等，亦须尽集，以治举义同。待僧唱出，方可得去。
第四，差使者。此律：比丘尼夏安居竟，比丘僧夏安居竟，听差一比丘尼，为尼僧故，往大僧中说自恣。十诵云：应差二剿了知法尼往僧中。
当作白和僧：
僧今和合，何所作为？
答：差比丘尼某甲，往僧中说三事自恣羯磨。
大姊僧听！若僧时到，僧忍听。僧差比丘尼某甲为比丘尼僧故，往大僧中说三事自恣，见、闻、疑。白如是。
大姊僧听！今差比丘尼某甲为比丘尼僧故，往大僧中说三事自恣，见、闻、疑。谁诸大姊忍僧差比丘尼某甲为比丘尼僧故，往大僧中说三事自恣，见、闻、疑者默然，谁不忍者说。
僧已忍差比丘尼某甲为比丘尼僧故，往大僧中说三事自恣，见、闻、疑竟。僧忍默然故，是事如是持。
又应口差二、三人尼为伴。
往大僧中，礼僧足已，曲身合掌云：
大德僧听！比丘尼僧夏安居竟，比丘僧夏安居竟。比丘尼僧说三事，自恣，见、闻、疑。大德，僧慈愍故语我。我若见罪，当如法忏悔。
尼说已，大僧良久默然。上座应敕尼云：大众上下各并默然，不云见罪。良由尼众内禁三业，外无三事，内外清净，并无缺犯。各应如法精勤行道，谨慎莫放逸，如法自恣。比丘尼当传此教告众令知。
使尼答云：尔，顶戴持。更设三拜已便还。
当于明日尼僧自恣时，鸣稚集尼僧已。不来者说欲，尼僧等各依行立。被差尼在上座头立，宣大僧教云：
大姊僧听！僧差我比丘尼某甲，往大僧中说三事见闻疑。大众上下并皆默然，不云见罪。良由尼众内禁三业，外无三事，内外清净，并无缺犯。各应如法精勤行道，谨慎莫放逸，如法自恣。
宣已，诸尼一时合掌顶上，各云：顶戴持。然后尼僧安庠自恣。
律云：大僧十四日自恣已，尼僧十五日自恣。此二众相依，故局日时。
若大僧病、别众、众不和、众不满等，尼应遣使问讯大僧。若尼众病，乃至不满，亦须问讯大僧。
问：尼众不和所以须问讯大僧耶？
答：若知不和，便能为其和解。
第五，简人者。此律：要具二种五德，方堪自恣。初五德：一、不爱，二、不恚，三、不怖，四、不痴，五、知自恣不自恣。第二五德者：一、知时不以非时，二、真实不以虚妄，三、利益不以损减，四、柔软不以粗犷，五、慈心不以瞋恚。若不具此二五德，举不知时，恐恼众僧，反成自累。
五分云：要差二人已上，乃至多人。
三千威仪云：要差二人，为僧自恣竟，五德自相向出罪。不得求余人自恣，以余人僧不差故。僧祇、十诵云：差有德者作。
第六，秉法者。未差五德前，先须行香汤、净水，行筹、唱数，一依前说戒法。唯改说戒语，加自恣词。
然后差其五德，上座秉法。秉法时，不须唤五德尼立，恐成别众。
问：僧集和合否？
答曰：僧集和合。
又问：未受具戒者出？
答云：未受具戒者已出。
又问：不来比丘尼说欲？若有说欲者，应云：
大姊僧听！比丘尼某甲，我受彼欲自恣，彼如法僧事，与欲自恣。
今时多有依说戒法说欲。若受欲尼本房内受他说欲者，对僧不得改正，还令同本房取彼尼自恣。若持欲尼对僧错说者，得临座改正，成。有边方不学律者，自恣时有病缘等，不许他说欲，此迷愚甚矣！
又问：僧今和合，何所作为？
答：自恣差人羯磨。
又问：众中谁能为僧作五德自恣人？
答云：某甲能。
大姊僧听！若僧时到，僧忍听。僧差比丘尼某甲某甲，为僧作受自恣人。白如是。
大姊僧听！僧差比丘尼某甲某甲，为僧作受自恣人。谁诸大姊忍僧差比丘尼某甲某甲，为僧作受自恣人者默然，谁不忍者说。
僧已忍僧差比丘尼某甲某甲，为僧作受自恣人竟。僧忍默然故，是事如是持。
第七，五德法者。僧既差已，即从座起，至上座前礼足跪住；若在露地，应在伸手相及内，自作白和僧云：
大姊僧听！今日众僧自恣，若僧时到，僧忍听。和合自恣。白如是。
次明行草法者。五分云：好泥地，布草座而自恣。并须偏袒右肩，两膝著地合掌。自恣前觅软净草，随僧多少，人别一剪，置上座前。五德取草行之，从上座至下座，人付一剪讫。五德亦须一剪，自一手执，往至本座处，然后敷地。若大众多，令年少尼三五人助行讫。
五德至上座前，白云：一切僧就草座，偏袒右肩，长跪合掌，如法自恣。白已，僧皆警策，依唱仪式。
增一经：如来亦同僧坐于草座，告诸比丘汝等各就草座，我欲受岁等。广如彼说。
第八，自恣法者。其一五德来至上座前，大敷坐具长跪。第二五德尼至次座前立。众僧行间两边，并须敷长延大席，令不污五德尼足。
若上座见五德来就，即整衣服，长跪，偏袒右肩，合掌。一切僧亦尔。然后说云：
大姊一心念！众僧今日自恣，我比丘尼某甲亦自恣。若有见、闻、疑罪，大姊、长老哀愍故语我。我若见罪，当如法忏悔。
上座说已，复本而坐。
此初五德尼翻至第三上座前立，彼第二五德尼受忏同前。如是展转乃至下座。
律开病尼随身所安自恣。
僧祇云：二五德各至本坐处，自相向自恣，不得待僧竟。
十诵云：众僧说已，五德至上座前，告云：僧一心自恣竟。然后礼敬而退。
第九，略说者。此律：若有八难、余缘，同前说戒中，并许略自恣。
令五德作白云：
大姊僧听！若僧时到，僧忍听。今为难故，僧各各三语自恣。白如是。
作白已，众僧一时相向各三说已便散。
今时尼众，或有小语自恣，或五德尼各一时受他自恣，此并非法。故律云：不得窃语自恣，闹乱自恣，令一一次第从上座自恣。大语分明，使僧尽闻。
上明六人已上法，若限五人，其法稍别。以界内总有五尼，则不合说欲。先问病，总集一处。白二羯磨差一五德竟，又差一人。不得双牒二人，以所为两人，不入僧数故。假令六人已上作法，无其难事，亦不得双牒二人一时作羯磨。
取自恣时，一五德同僧坐，一五德展转取自恣。若事总了，二五德尼自相向说。余法同前。
若界内唯有四尼已下，止得对首自恣，不合众法。对首云：
诸大姊一心念！今日众僧自恣，我比丘尼某甲清净。
余下三人互说如前。
若二人相对云大姊一心念，不须云诸大姊等。
若依十诵，饥俭从亲里、独住尼心念云：
今日众僧自恣，我比丘尼某甲清净。
第十，杂法者。
问：所以对僧云见罪，对首云清净者？
答：对僧治举义足，故云见罪得忏；别人摄治不尽，故云清净，举心应僧。
若僧及别人自恣已，更有客来，若少，则告清净；等、多，更为说。若二人作法已，更有三人来，应作僧法自恣。若二尼来，还同对首。
若四人已下，犯提乃至吉罗，并须忏已自恣。若犯初二篇，屏对一尼发露已自恣。
僧祇云：不得此界安居，余处自恣。
此律：前安居人自恣竟，分夏衣；后安居人得同受物，仍待日满得还。
安居竟，不去，犯罪。
此篇大门一十有三：一、师徒名，二、依止意，三、免依止，四、合依止，五、通行法，六、白事法，七、请经法，八、报恩法，九、无师法，十、简师德，十一、请师法，十二、师摄法，十三、诃忏法。
第一，师徒名者。
问：何名为师、和尚、阇梨者？
答：见论云：无罪，见罪诃责，是名我师；共于善法中教授令知，是我阇梨。义云：和尚，此云知有罪、知无罪，是名和尚。故此律云：我犯不犯，师不知也。又义云：和尚者，为力生；阇梨者，为正行。
弟子者，学在我后，为弟，解从我生，为子。
第二，依止意者。尸迦罗越六方礼经：弟子事师，当具五意：一、当敬难之，二、当念其恩，三、所有言教随之，四、思念不厌，五、从后称誉。师教弟子，亦有五意：一、当令疾知；二、令胜他人弟子；三、令知不忘；四、有诸疑难，悉为开解；五、欲令弟子智慧胜师。
正法念经云：若畏师持戒，名下持戒。
僧祇：师度弟子者，不得为供给自己故度人出家，得罪。当使彼人因我度故，修诸善法，得成道果。
佛藏经云：五夏已前，于人受学律藏；五夏已后具知，应学无我人法。
见论云：云何学律？谓读诵解义也。
此律云：和尚看弟子，当如儿想；弟子看和尚，当如父想。
义云：如儿想看者，须具四意，一、匠成训诲，二、慈念，三、矜爱，四、摄以衣食。如父想看者，还具四心：一、亲爱，二、敬顺，三、畏难，四、尊重敬养。如臣子之事君父也。故律云：如是展转相敬重，相瞻待，令正法便得久住增益。
第三，得免依止。总有八人，此律有六，余部有二。
此律：一、乐静，二、守护住处，三、病，四、看病，五、满六夏已上，六、自有智行，住处更无胜己。
七、饥俭无食处。十诵云：若恐饥饿死者，当在日日见和尚处住。恐不得者，若十五日，若二由旬半，若至自恣时，来见和尚。
八、行道称意处。五分云：诸比丘各勤行道，无人与作依止，当于众中上座大德心生依止，敬如师法住。
第四，合依止。总有十人。此律云：一、和尚命终；二、和尚休道；三、和尚决意出界；四、和尚舍畜众；五、弟子缘离他方；六、弟子不乐住处，更求胜缘；七、未满六夏。
八、不谙教网。故律云：若愚痴无智慧，尽形依止他。十诵云：虽受戒多岁，不知五法者，尽形依止他：一、不知犯，二、不知不犯，三、不知轻，四、不知重，五、不广诵戒通利。母论云：百腊不知法者，应从十腊知法者依止。僧祇有四：不善知法，不善知毗尼，不能自立，不能立他：尽形依止。
九、或愚或智。愚谓性戾、痴、慢，数犯众罪；智谓犯已即知，依法忏洗志非贞正，依止于他。
十、不诵戒本。母论云：不诵戒人。若故不诵，若先诵后忘，若钝根诵不能得。此三种人，不得离依止。十诵云：不诵戒有四过：一、不得畜弟子，二、不得离依止，三、不得作和尚，四、不得作阿阇梨。
第五，通行法者。此律，师及弟子有七种通行法。一、众僧与师作治罚，弟子相料理，令和尚顺从于僧。设作，令如法不违逆，求除罪，令僧疾与解罪。二、若和尚犯僧残，弟子当如法劝化，令其发露；为集僧，作覆藏、六夜、出罪等。三、和尚得病，弟子当瞻视，若令余人看，乃至差，若命终。四、和尚不乐住处，弟子当自移、教人移。五、和尚有疑，弟子当以法、以律教除。六、和尚若恶见生，弟子教令舍恶见、住善见。七、弟子当以二事将护，谓法及衣食。
僧祇云：和尚、阇梨有非法事，弟子不得粗语如教诫法，应软语谏师云应作是，不应作是。若和尚不受语者，弟子应舍远去。若是依止师者，当持衣钵出界，一宿当还。五分云：若师犯僧残，求僧乞羯磨，弟子应扫洒，敷座，集僧，求羯磨师等。
第六，白事法者。此律云：凡有所作，并须白师令知。白时具修威仪，长跪合掌云：尊忆念！弟子某为某因缘故，须到某处，同伴某甲，白尊令知。师应量宜，谓同伴如、去处如、营事如，方始听去。若一事乖违，便不合放。而同伴之人，必须明解律教，持戒灼然。老少相兼，堪始听去。五分云：欲行，预前二三日，白师令知。唯除大小便，用杨枝不白。十诵云：一切所作事，皆须白师，唯除礼佛、法、僧，大小便，嚼杨枝三种不白。僧祇云：不白师，得取与半条线、半食等。若纫一条线而不白得罪。若不能一一白师者，当通白亦得。
见论：弟子从师行，不得远师七尺。沙弥威仪云：弟子随师行，不得以足蹈师影。复有五事：一、不过历人家，二、不得止住道与人语，三、不得左右顾视，四、当低头随师后，五、到檀越家，当住一面，师教坐应坐。
第七，请经法者。此律云：彼清旦入和尚房中，受经，问义。沙弥经云：若入师房，应三弹指。见论云：弟子参师，应避六处：一、不得当前，二、不得当后，三、不得太远，四、不得太逼，五、不得处高，六、不得上风立。
第八，报恩者。此律云：清旦入和尚房内，除大小便器，白时到等。又日三时朝、中、暮问讯和尚。又执作二事，劳苦不得辞托：一、修理房舍，二、为补浣衣服。师如法教事，尽当奉行。若遣往余方，不得假托因缘而住。
僧祇云：弟子应晨起，先右脚入和尚房已，头面礼足，问安眠否。虽百岁比丘无智慧者，应依止十腊比丘。如弟子事师法无异。十诵云：除礼足，余尽应依师教。
经云：一日三时应参师、和尚。若参师不见时，应持土块草木以为记验。天时若热，日别三时以扇扇师。
若有比丘于彼师所，或和尚边，不敬信心，遂说长短；于将来世，别有一小狱，名为捶扑，当堕是中。堕彼处已，一身四头，俱焦于彼狱处；复有诸虫，名曰铜嘴，常啖舌根。若从他闻一四句偈，各于千劫取彼和尚、阿阇梨等荷担肩上，或时背负顶戴，亦未能报也。地狱经云：为人弟子，说师僧过者，设师有实，命终入地狱，啖其舌根。若得好食美果等，不与父母师僧，先自食啖，生饿鬼中，后生为人贫穷。若人含毒向师长，入铁钺地狱，后生毒蛇中。若恶心学父母师长语，入融铜地狱，后生为人謇吃。
僧祇云：有人问汝和尚、阿阇梨字何等，不得直道和尚、阿阇梨字。应告言：义因缘故，字某甲。
此律：若弟子见和尚四种非法，应忏谢而去。白和尚云：一、我如法，和尚不知；二、我不如法，和尚亦不知；三、我犯戒，和尚舍不教诃；四、犯而忏者，亦不知。
第九，无师住时节者。此律开先洗足、饮水已，然后依止。伽论云：初至他处，不相谙委，二三日选择师。十诵云：无好师者，听五六夜；有好师者，乃至一夜不依止者，得罪。
第十，简师德者。此律，阿阇梨有五种：一、出家阿阇梨，谓依教受十戒者是；二、受戒阿阇梨，谓为受具足秉羯磨者是；三、教授阿阇梨，谓教授威仪者是；四、受经阿阇梨，谓所从受经者是；五、依止阿阇梨，谓受依止者是。
义云：前四通名阿阇梨。今此所明，准论依止阇梨，以替和尚处，故必须谙究经律，圆解明白，方始得为。
僧祇云：不得辄请依止，须成就五法：一、爱念，二、恭敬，三、惭，四、愧，五、乐住。伽论云：凡欲依止人者，当好量宜，能长善法者。及问余人云：此比丘尼戒德何似？能教诫否？眷属复何似？无有诤讼否？若都无者，然后依止。
此律明二师德者有三：一、简少取老，十二夏已上为和尚，至六夏已上为阇梨；二、夏数虽满，必须智慧；三、虽具上二德，然要勤教诏弟子。阇梨亦七种共行法，如前和尚中说。
第十一，请师法者。此律：由和尚命终，无人教授故，多坏威仪。佛令听有依止阇梨，相依教训，如和尚法，展转相依，令佛法倍增益流布。
请时具修威仪，至彼师所云：
大姊一心念！我比丘尼某甲今求大姊为依止阿阇梨，愿大姊为我作依止阿阇梨，我依大姊故，得如法住。
彼师告云：可尔！与汝依止，莫放逸。
五分云：若师不答许可者，不成依止法。
第十二，摄受法者。僧祇云：日别三时，教三藏教法，不得广者，下至略知戒经轻重，阴、界、入义。若受经时，共诵时，坐禅时，即名教授。若不尔者，下至云莫放逸。
义云：若请师须具四意，一、作请彼摄我，我当依彼，慈念怜愍意；二、请取道法资神，令教授行成智立意；三、自申己意，我能依止，爱念恭敬，如父母想意；四、彰己能依止而行，谓惭、愧二心也。具此四法，方无过咎。若不尔者，徒自悠悠，终无成办。
五分：受戒已，师应六年自摄，若教他摄，违者犯提。弟子亦应六年依承和尚。此律：受戒已，不得离和尚。见论云：和尚多有弟子，留一人供给，余者随意令读诵。僧祇云：弟子为王难，师必经理；若贼抄掠等，觅钱救赎。否者，犯罪。
十诵云：和尚有四种法，弟子应量宜：一、与法不与食，应住；二、与食不与法，不应住；三、法食俱与，应住；四、若法食俱不与者，不须问师，若昼若夜应舍去。阇梨亦然。僧祇云：苦住、乐住，四句同前。五百问事云：其师无非法，而诱将他沙弥去，犯重。
第十三，诃忏法者。凡弟子有过，必须以理诃责。诃责之法，事须出过，令彼伏首，依罪忏悔。此律云：师不出过，辄尔诃责，弟子云：我何过，诃责我？
僧祇：若师诃责，弟子不受者，当语知事断食。若前凶恶者，师自远去一宿更还，得住无过。
善戒经云：师不驱谪弟子，重于屠儿、旃陀罗等。屠儿不坏正法，不定堕三恶道中；若畜恶弟子，必生恶道。又为名闻利养故畜徒众，是邪见人，名魔弟子。五百问事云：有师不教弟子，弟子因破戒故，便堕龙中。后因相遇，反来害师。
义云：若诃责弟子，先自量喜怒，次量前过轻重。外现威肃，内怀悲愍；苦言切勒，令息后犯。
又经中无有杖打弟子之法。数见僧尼每加杖捶，痛彻前人。于是遂引涅槃三子之喻。此未达教意。然彼并是住一子地悲，心无差别，得行此法罚。今时杖栲众生，皆瞋怒猛炽，放畅心怀，加痛前人。岂同大悲一子之念？地持论云：上过罚黜，中犯折伏，下犯诃责。亦无杖打之法。
此律：或尽形责弟子；或夏初犯过，罢夏，瞋犹不息；或不现前诃责；或设诃而受供给。此并非法，得罪。
此律云：师诃弟子，命余比丘尼将顺，使向和尚、阿阇梨所调伏，令早忏悔。应观折伏柔和，知时受忏。弟子应至二师所，具修威仪，合掌云：大姊我今忏悔，更不复作。若不听者，当日三时忏悔。和尚犹不许者，当下意随顺，求解其所犯。若求解其过，和尚、阇梨当受；不受如法治。
此篇大门有十：一、敬寺，二、敬佛，三、敬法，四、敬僧，五、定尊，六、致拜，七、八敬，八、报恩，九、医药，十、殡终。
第一，敬寺者。每惟佛法陵迟，出家僧尼道心疏略。至于众行，触事阙如。故令堂殿朽坏，舍屋崩摧，门墙凋弊，粪秽盈阶，路绝人踪，僧徒漂寄，不修不拭，日就衰隤，造罪造愆，无时暂舍。是以荤辛酒肉，竞奉僧房；香华幡盖，罕供佛宇；六时致拜，早自无心；三业虚谭，弥加蜂虿。或将人共宿，饮宴同餐；丝竹管弦，公然聚会。遂令恶人兴毁，始拟便摧；飙火才焚，终将烟灭。故使冥鬼效灵，善神舍卫。伽蓝无故，直为尼戒有亏；招世讥嫌，亦由众无纲纪。
古德寺诰，乃有十篇。略述三五，不备具录。或云道场，或云寺，或云无生，或云停毒，或云息恶，或云寂灭，或云净住。随义七名，各有所表。今时居者岂称名者也。
小法灭尽经云劫火起时，曾作伽蓝所，不为劫火烧，乃至金刚界为土台也。
五百问中：昔有婆罗门相一比丘，有天子相。时比丘入寺持锡杖，倚佛图墙，礼佛已出，遂失贵相等。
僧祇云：佛寺恶坏，更好作，得。尼干经云：或嫌塔寺及诸形像妨碍，除灭送置余处者；如是恶人，摄在恶逆众生数分中，上品治之。十轮经云：若破寺，杀害比丘，其人欲终，支节皆疼，多日不语，死堕阿鼻地狱，具受诸苦。
地持论云：支提者，名塔。杂心论云：有舍利，名塔；无者，名支提。或名塔婆，或名偷婆。支提者，此云庙。耶舍传云：提婆鼻阿罗者，天谓国王，游谓僧处。其处王立，故名天游，旧来以寺代之。寺，乃此土公院，谓是司也，嗣也。
柘斗提奢者，旧招提者，讹略也。昔人去斗除奢，柘复误作。以柘招两字，形滥相似，致久来误矣。增一经云：作房施僧名招提。十诵云：有檀越施比丘僧房，转施比丘尼僧者，是名非法施，非法受，非法用。僧祇云：若有檀越施比丘尼房舍等，应让比丘僧。若不让而受者，佛言：此违敬法。
第二，敬佛者。惟今道俗虔诚寡薄，慢怠逾强；轻懱圣容，傲物自广。遂令故像丰多，盈堂满室；趺光堕落，手足纵横；泥木杂污，粪土狼藉。于是青莲之座数倾，白毫之相屡危；宝塔自摧，严容耸峙。设有兴心造作镕铸，不圆相好，尊仪至多疏漏。或争价高下，增减灵相，逐贱省功，将为称意。致使形仪换改，不类西华，随情造作，乃同粪土。遂使国君有破坏之心，臣民存不敬之意。善恶无征，群邪竞起；至圣不加，反招自辱。静思己过，岂不然乎？
阿含经云：无恭敬心于佛者，当堕龙蛇中，以过去从中来，今犹无敬，故多睡也。
又佛升忉利天，优填王请目连为我等将巧师看世尊形，下来造之。三上三审三下，始得真相。世尊下来，此像迎佛。佛为摩顶，记当来利益于我。
敬福经云：经像主，莫论道雇；经像之匠，莫云客作。造佛布施，二人获福，不可度量。欲说其福，穷劫不尽。受吾约制，是佛真子。如是精诚，造少福多。
问：居士之中作经像师，合取直否？
答：不得取价直，如卖父母。取财者逆过三千，真是天魔，离吾佛法，非我眷属。饮酒食肉五辛之徒，不依圣教；虽造经像，数如微尘，其福甚少，盖不足言。劫烧之时，不入海龙王藏。劳而少功，不敬之罪，死入地狱，主、匠无益，诸天不祐，不如不造。直心礼拜，得福无量。如向所列，造多福少。像师作像不具足相，五百世诸根不具。第一尽心为上，妙果先升。
第三，敬法者。今时像季，法逐人讹；道俗相滥，传谬背真；祈求邪道，随顺邪师；法受恶友，不亲善友；不修内典，专玩俗书。或淫读庄、老，耽著孔经；解奏鬼神，咒诅吉凶。或琴棋歌戏，将为正业；讲经律论，用为非要。或无钱请读，则舌卷愁开；闻财雇诵，则忧不声畅。
或有抄写圣文，体多舛错；既不勘治，又不护净。或将共同宿，处在门檐，风零雨滴，虫啖烂灭。或增削经论，加添俗语，科题品目，混浊圣文。致使西河之乱孔子，献鼠之疑玉璞。经无灵验之功，诵无救苦之效。招世讥谤，指佛无征。福不赎过，罪业弥天。
故敬福经云：善男子，经生之法，不得一字颠倒、重著、点污；五百世中，堕迷惑道中，不闻正法。此律云：若比丘敬佛、法、僧、戒者，正法不灭；若不敬者，疾灭正法也。大莲华经云：受佛禁戒，不护将来；各言我是，于大乘法，亦如冥夜；各自说言，我得佛法：受铁锵地狱，苦事难述。从地狱出，喑哑聋盲，不见正法。摩耶经云：若年少比丘亲于众中毁呰毗尼，当知法灭不久住。
第四，敬僧者。惟末世僧尼，谙究既微，积罪尤大。服玩乖于内典，举动同于外俗。知解类若管窥，舛驳剩为大匠。更相扇动，共作愆瑕，互求长短，诤情难息。或有纵荡六情，驰骋三毒，朋党痴恶，思厌清众；恃官形势，枉厌良善，枷禁囹圄，退令归俗；自作好人，独标众首。或有共一伽蓝，两处结界，大院、禅院，不同布萨。法服名利，苟自贪荣，佛制听戒，便推认恶。或有两处鸣钟，各集徒众，诤为多少，致成忿诤。遂使道俗有向背之心，伽蓝有不和之相。佛藏有鸟鼠之喻，大集有猕猴之况。昔者学步邯郸，不谓匍匐而归；鸡欲朝鸣，何期反成乌调。哀哉哀哉，痛伤难忍。永惟斯理，深可慎欤！
故大宝积经云：出家有二种缚：一、见缚，二、利养缚。又二种痈疮：一、求见他过，二、自覆己罪。像法决疑经云：诸比丘自称我是法师，我是律师，我是禅师。此三种学人，能灭我法，更非他人，迭相毁呰。正法念经云：为求财利说法，名为下施；为名闻胜他说法，名为中施；为增长众生智慧而为说法，名为上施。或有比丘不乐禅诵，卖药求财，于他病者，不相应治，生于黑绳地狱。五百问事云：比丘志乐衣服，昼夜染著，因病致死。后生蛇中，还来缠衣。众僧葬亡比丘讫，取衣钵作法，蛇延颈吐毒。僧共看之。有得道者，劝蛇令去。遂入草中，毒盛火出，烧身命终，死入地狱。
大悲经云：佛过去时，见一切人等，无不倾侧，谦下礼敬。以是报故，成佛已来，山林人畜见佛行时，无不倾侧，低头礼拜。此律云：其敬长老者，是人能护法，现世有名誉，将来生善道。
第五，定尊者。母论云：下座称上座为尊者，上座称下座为慧命。又无夏至九夏是下座，十夏至十九夏名中座，二十夏至四十九夏名上座。五十夏已上者，一切沙门、国王之所尊敬，是名耆旧长老。五分云：上无人者，即名上座。婆论云：内道一切皆是上座，外道一切皆是年少。
僧祇云：无岁比丘得共三岁坐，乃至七岁得共十岁坐。若卧床，得三人坐；坐床，得二人坐。伽论云：地敷，得共未受具人坐。
第六，致拜。和南者。出要律仪云：和南者，恭敬也。声论云：槃那寐者，此翻为礼。
智度论云：礼有三法：一、口礼；二、屈膝，头不至地；三、头至地，是为上礼。又有三礼：下者揖，中者跪，上者稽首。菩萨礼佛有三品：一者，悔过品；二者，随喜品；三者，请佛品。
地持论云：当五轮至地作礼。阿含经云：二肘、两膝及顶，名五轮。
五分云：若人多，但别礼师，总礼余人而去。
三千威仪经云：绕塔有五：一、低头视地，二、不得蹈虫，三、不得左右视，四、不唾地，五、不与人语。又当念佛、法、僧恩。
梵网经云：出家人法，不向国王礼拜，亦不应向父母礼拜。
五百问事云：弟子得礼师冢，以报恩故。此律：小沙弥尼应礼大沙弥尼、沙弥、式叉摩那、比丘尼、比丘、如来及塔。如是展转从下向上，乃至大比丘得礼如来及塔。
五百问事云：比丘绕塔不得女众随，有优婆塞者不犯。
见论云，辞佛法：绕佛三匝，四方作礼而去。合十指爪掌，叉手于顶上，却行绝不见如来。更复作礼，回前而去。
增一云：塔前不得礼余人。十诵云：佛塔、声闻塔前，自他不得礼。五百问事云：佛塔前礼比丘，犯堕。此律云：大、小便，裸身，剃发，说法，嚼杨枝，洗口，饭食，啖果等，皆不应礼。
五百问事云：净洁靴、鞋、履，亦得著礼拜。
僧祇：受人礼拜，不得如哑羊不语，当相问讯少病少恼，安乐否？道路不疲苦否？
宝梁经云：破戒比丘，受他持戒者恭敬礼拜，得八轻法：一、作愚痴；二、口喑哑；三、颜貌丑陋；四、其面侧戾，见者蚩笑；五、转受女身，作贫穷婢使；六、形体羸瘦，夭损寿命；七、人所不敬，常有恶名；八、不值佛世。此破戒者，乃至大地无涕唾处。
第七，八敬者。五分云：瞿昙弥白佛言：愿听女人出家受戒。佛言：止止，莫作是语。所以者何？往古诸佛皆不听女人出家。诸人皆自依于佛，在家剃发，著袈裟，勤行精进，获得果证。未来诸佛亦复如是。我今听汝以此为法。如是三请，佛亦不听。瞿昙弥便大啼哭，自剃发等。乃至佛为说八敬，方听出家。
母论云：阿难为女人求出家，迦叶谪罚阿难十事。一者，若女人不出家者，诸檀越等，常应各各器盛食，在道侧互跪授与沙门。二者，常应与衣服、卧具于道中求沙门受用。三者，常应乘象马车乘在于道侧，以五体投地，求沙门而蹈过。四者，常于路中，以发布地，求沙门蹈上而过。五者，常应恭敬心，请诸沙门到舍供养。六者，常应生恭敬心，净扫其地，脱身衣服布地，命沙门坐。七者，乃至脱体上衣，扫比丘足上尘。八者，乃至常应舒发拂比丘足上尘。九者，乃至沙门威德过于日月，况诸外道，岂能正视于沙门乎。十者，女人不出家者，佛之正法应住千年，今减五百。一百年中得坚固解脱，一百年中得坚固定，一百年得坚固持戒，一百年得坚固多闻，一百年得坚固布施。见论云：所以不听女人出家者，为敬法故。若度女人出家，正法五百岁不住。由世尊制比丘尼行八敬故，正法还得千年。摩耶经云：千一百岁已，诸比丘等如世俗人嫁娶、行媒，于大众中毁谤毗尼。
义云：今时尼众顺教行媒，受俗驰使；街衢路首，轻突大僧；不避尊仪，陵辱上下。或独行无侣，孤游聚落；出入行来，类同贱俗；灭法之原，特由于此。
然法众多，不能具述，今但逐要不过八敬。今列八名，幸愿依行，冀正法长存，千龄弗坠耳。此律云：一者，百岁比丘尼，见初受戒比丘僧，当迎逆礼拜问讯，请令坐。二者，比丘尼不得骂谤比丘。三者，不得举比丘罪，说比丘过失；比丘得说尼过失。四者，式叉摩那已学于戒，应从众僧求受大戒。五者，尼犯僧残，应半月在二部僧中行摩那埵。六者，尼于半月从僧中求请教授人。七者，不应在无比丘处住。八者，夏安居讫，当诣僧中求自恣人。如是八法，并应尊重恭敬赞叹，尽形寿不应违之。
中含经云：若比丘听尼问经、律、毗昙，然后得问；不听者，犯第五尊师法。
僧祇云：尼入大僧寺中，应头面一一礼一切比丘足。若老病不堪，随力多少，恐不遍者，得就总礼，应云：我尼某甲，头面礼一切僧足。若比丘入尼寺，应须礼。不得骂云是犯戒，是医师，是摩诃罗无所知，乃至实罪皆不得说。比丘得说尼实罪。尼若骄慢，不恭敬迎逆礼足者，犯越敬法。大爱道尼经云：若比丘举比丘尼过，尼应自省，不得高声大语。又比丘尼敬比丘僧，视之如佛。此律云：比丘尼、式叉摩那、沙弥尼等，触犯诸比丘者，佛言：应唤来谪罚。若不改悔，应作舍教授羯磨。僧祇云：若比丘犯过，亲里尼得软语语，不得诃责。
十诵云：尼见大僧不起，提。
此律：若一比丘唤一比丘尼，乃至众多比丘尼，应往。若不往，如法治。
问：何故制尼依僧耶？
答：爱道尼经云：女人但欲惑色、益寿、畜弟子，亦不欲学问，但知须臾之事，故依僧也。
第八，报恩者。五分：毕陵伽父母贫穷，以衣食供养。佛言：若人百年之中，右肩担父，左肩担母，于上大小便利，极世珍奇衣服供养，犹不能报须臾之恩。从今听比丘尽心供养父母，否者，得重罪。
僧祇云：父母不信三宝者，应少经理。若有信者，得自恣与，无乏。父母贫贱，将至寺中。自手与食。一切皆得。
母论云：父母若贫者，先授三归、五戒、十善，然后施与；若不贫者，虽受戒，不合与。
增一经云：孝顺供养父母功德果报，与一生补处菩萨功德一等。又云：教二人作善，不可得报恩，谓父母也。是故比丘，常当孝顺供养父母，不失时节，当如是学。
第九，医药者。此律：老病比丘不堪步涉，听作步挽车，若舆，若乘。除牸牛、草马等。尼应例前。
见论云：作医师，得突吉罗。若为出家五众合药者得。若和尚父母在寺疾病，弟子亦得为合药。又父母贫贱，在寺内供养。净人、兄弟、姊妹，叔、伯及叔伯姨、舅等，并得为合药。无者，自有得借用。不还者，勿责。如是乃至七世。五百问事云：若道人慈心作医治，不得取物自入己。前人强与，应取。若病，不得服气、唾肿，同外道故。
五分云：为知差次会等，听学书，不得为好废业。不听卜相，问他吉凶。此律：不得卖卜，诵咒，处方，治病等。由事容不实，谤毁好人。开学诵书，及学世论，为伏外道故。新学比丘，开学算术。尼学咒术、医等，得提。
患吐，用发烧作末，以水和漉服。患热，用旃檀涂，沈水治。患毒，用腐烂药、田中泥治，亦须水和受服。五分云：青木香著衣中，辟虫。诵咒时，不啖盐，不眠床，佛听，神咒法尔。僧祇云：生痈疖，用小麦研涂之。十诵云：不净脂、盐，得服。此律：不净酥，用灌鼻。
第十，殡终者。此律云：白衣病来寺中，应方便喻遣。若称誉佛、法、僧者，随能为之。若死，为净伽蓝故，自担弃之。
僧祇云：比丘不得唤爷娘兄弟等名字，乃至姨姑等。止得称优婆塞、优婆夷。
增一经云：佛告阿难，自今已后，诸比丘称卿仆射。向大称尊，向小称贤，相视当如兄弟。自今已后，不得称父母所作字；又小比丘向大比丘称长老，大比丘称小比丘为好学。僧祇云：不得展转作俗人相，唤阿婆、阿母、阿兄、阿弟。唤师僧，应言和尚、阿阇梨。
增一经云：四姓入佛法中，同名为释迦种子，不得依俗姓。
见论云：唤婢为大姊，不得云婢。
第一，波罗夷。简要释五。
尼总有三百四十八。第一篇有八，第二篇有十七，第三篇有二百八，第四篇有八，第五篇有一百，及七灭诤，合有三百四十八戒。世人妄传五百戒者，非也。亦有经律尼戒五百，此但有总数而无实名也。
淫戒。具四缘犯：一、是正道，大、小便及口是；二、有染心；三、兴方便；四、与境合。但使正道，三处入如毛头，皆犯。
此律：有将小儿根内口中弄；虽本无淫心，但使入时受乐，便犯。十诵：口中要过齿犯。
此律：若为怨家、贼等缘，强持男根令入三处，自无淫心，但使始入、入已、出时，无有一念受乐心者，皆不犯。若随有一时受乐，便犯。
若比丘及尼互教，前人作者，偷兰；前人不作，教者吉罗。下三众相教，作及不作，俱吉；仍作，灭摈。
不犯者，若睡眠无所觉知，不受乐，一切无有淫意。
盗戒。具六缘：一、有主物，二、有主想，三、有盗心，四、重物，五、兴方便，六、离本处犯。
此中约境判盗，开为十三重：一、佛，二、法，三、僧，四、三宝互用，五、当体互，六、像共宝互，七、即物自互，八、出贷，九、宾客，十、人物，十一、非人物，十二、畜生物，十三、杂明盗业。
第一，盗佛物者。十诵云：盗佛图物、精舍中供养具，若有守护主，计直犯重。
毗奈耶律云：盗佛物等，望本施主结重，由断彼福故。
十诵偷舍利，婆论盗佛像，并为净心供养，自念云彼亦弟子，我亦弟子，如是者不犯。
伽论云：盗佛、舍利，不满五，偷兰遮；满五，犯重。
第二，盗法物者。此律云：时有盗他经卷，佛言：佛语无价，计纸墨犯重。
十诵云：借他经拒逆不还，令主生疑，犯兰。
正法念经云：盗他秘方犯重。
善见论：地中伏藏物，若为三宝、斋讲、设会，得取无罪。五百问事云：不得口吹经上尘；亦不得烧故经，得重罪，如烧父母。不知有罪者，犯轻。
义云：如前盗舍利不犯者，为施主情通；若局不通，亦应得重。造经通塞亦然。
第三，盗僧物者。若有守护主，望守护人犯重。若主掌自盗，准善见论，盗僧物犯重。
僧祇云：若将长食还房，偷兰遮。
婆论云：不打钟食者，犯盗。又空寺中，见食盗啖，随多少犯罪。
善生经云：盗亡比丘物，若未羯磨，从十方僧得罪轻；若已羯磨，望现前僧得重；若临终时，随亡人嘱物，盗者随约所与人结罪。
五分云：盗心贸僧好物，直五钱犯重。一钱已上，兰。
第四，三宝互用者。僧祇云：寺主摩摩帝互用佛、法、僧物，谓之不犯。佛言：波罗夷。义云：今时僧尼掌三宝物，取僧粮食，乘僧驴马，使僧家人为佛、法营使者，并依律满五犯重。
宝梁经云：佛法二物不得互用，由无人与佛、法物作主，复无可咨白。不同僧物。常住、招提互有所须，营事比丘和僧，索欲，行筹，和合者，得用。僧物修治佛塔，依法取僧和合者，得用；不和者，劝俗修治。若佛塔有物，乃至一钱，以施主重心故舍，诸天及人，于此物中，应生佛想、塔想；乃至风吹雨烂，不得贸宝供养。以如来塔物，无人作价。
五百问事云：本非佛堂，设像在中，比丘如法共宿，作隔障不犯。由佛在世，亦与弟子同房宿故。
婆论：四方僧地不和合者，不得作佛塔，为佛种华果。十诵云：僧园中树华，听取供养佛塔。
僧祇云：院内树薪，应准少多，供温室、食厨、别房用，不得过取；若无分限者，随意多少。应取干枯者。十诵云：树皮、叶等随比丘用。义云：虽有此开，亦复省己用之。损僧物者，其业甚重，随盗一毫，则望十方凡、圣结罪。故方等经中，华聚菩萨云：五逆四重，我亦能救；盗僧物者，我所不救。大集经云：盗僧物者，罪同五逆。观佛三昧经云：用僧祇物者，过杀八万四千父母等罪。并违戒律，故受斯殃，是故行者宜急深防。
第五，当体互用。谓本作释迦，改为弥陀；本作大品，改充涅槃；本作僧房，改供僧食。皆是违反施心，并得互用罪。
五百问事云：用佛彩色，作鸟兽形，得罪；除在佛前，为供养故不犯。
见论云：若施主奉施园果，拟为衣服、汤药，盗心回分食者，计直得重。若拟作僧房，回作僧食犯兰。若住处乏少粮食，各欲散去，无人守护者；得和僧减用其园果等重物，作食守之。若贼乱世，听持去，贼止还本处。欲供养此像，乃供养彼像，得小罪。十诵云：僧房坏，持僧卧具等物卖，治房舍。
伽论云：持此四方僧物，盗心度与余寺，得小罪。以还为僧用，故不得重。
义云：若为僧使，路无乞食处，听和僧持食在道得食。准前善见守寺之文。
在寺庄田碾硙，为知事者鸣钟得食。
若知事人为僧检校，将僧净人、畜生至余寺庄田，食僧粮、草、豆，准前伽论得吉。若私为己，知识相看，纵是僧家净人、畜生，计直犯重。
此律：若国土荒坏，住处无人，得持此寺物将向余寺。若国土还靖，本住处有人，还持此物归本寺。否者，如法治。
第六，像共宝互。谓住持三宝与理宝互用，还得罪。
第七，佛物自互者。五百问事云：佛物买取供养具供养。不得卖佛身上缯，与佛作衣。又佛堂柱坏，换讫，故柱施僧，僧不得用。
十诵云：以佛塔物出贷。佛言：听。
僧祇云：供养佛物华多，听转卖，买香、灯供养；犹故多者，转卖，著无尽财中。五百问事云：先上佛幡，得取作余佛事用；若施主不听，不得用。
第八，出贷者。僧祇云：塔、僧二物互贷，分明券记：某时贷，某时还。若知事交代，当于众中读疏，分明唱记，付嘱后人。违者结罪。
十诵云：别人贷塔、僧物，若死，计直还。见论云：亦得贷借僧财物，作私舍。善生经云：病人贷三宝物，十倍还之。余不病者，良恐不开。
第九，宾客等者。此律云：若知法、律者，凡所至处，迎逆供给饮食。十诵：以此人替补我处，故须供给。
僧祇云：若恶贼、愚夫、工匠、国王、大臣，有力能损益者，应与饮食。
五分：若白衣入寺，不与食，起嫌心。佛言：应与。持恶器与，又嫌。佛言：以好器与。
十诵云：病人索僧贵药，与两钱半价。
见论云：若净人分番上下者，上者与衣食，下者不得与；长使者，供给衣食。
十诵云：客作人，若雇得一日使，卒遇风雨难缘，不得作者，佛令量功与价。
第十，盗人物者。见论云：比丘为他别人，乃至三宝，守护财物。若谨慎掌护，坚锁藏户，而贼或从孔中，屋中窃取，逼迫取，非守护主能禁限者，但望本主结罪，皆不合征。若主掌懈慢，不勤掌录，为贼所偷者，守物比丘须偿之，以望守护主结罪。
十诵：远处受他寄物，在道损破者，好心捉破者，不应偿；恶心捉破者，须偿。借他物不问好心恶心，若破一切须偿。
义云：今多有好心为他洗治钵器，好心损破，准此不合偿。主索，计钱犯重。
有人不现前盗得物。虽本心不舍，后见不得夺，犯重。故此律、十诵律：时有比丘夺劫者物，佛言：波罗夷。
若现前盗者，贼心犹豫，本主不舍，护心义强，得取。故僧祇云：逐贼和喻得，恐吓得，无犯。
或因他逐，恐怖故施，得取，以成物主故。但使不从贼乞，他自与者，得；取已染坏色著，若有主识认者应还。
若贼比丘尼边，买得衣；本主见者，不得直夺，应还本直。
僧祇云：若人官未收录，未抄物名，寄付比丘者，得取。若已抄录者，不得取。若施佛、塔、僧者，得取。应露现持出，不得覆藏。若问是何物？应答言佛、法、僧物。不许者还。
婆论云：持国禁物出界，罪入死者，得重。后违王教，吉罗。王民合死，盗持出，得重。自外不听。无盗心者，不犯。
僧祇云：官税比丘物，方便自免，不犯重。一、我不共要；二、非理税我故。此律云：比丘无输税法，不同白衣，官须税物。比丘为他隐认者，得重。义云：今时僧尼，多为俗人影认车、牛、人、物免税，计直犯重。
伽论云：若狂人自持物施，不知父母眷属者，比丘得取；若父母可知，不自手与，不得取。
第十一，盗非人物者。五分云：盗他覆冢幡盖、神庙中衣，他所守护物，计直犯重。僧祇云：盗外道塔物、神祀物，得重。
十诵：盗天神像衣及华鬘等物，偷兰。婆论云：取非人物五钱已上，重兰；四钱已下，轻兰。见论云：取诸鬼神物、系树物，无守护者，无罪。
第十二，盗畜生物。十诵：盗虎残者吉，由不断望故。取师子残者，不犯，由断望故。婆论云：一切鸟兽食残，取者吉。
第十三，杂明盗业者。善见云：贵贱处所等，谓此土直减五，彼土直过五；或此土直过五，彼土直减五。并依本处断。
若盗心唱地云定是我地，地主生疑者，犯兰；决失心者，重。若来问僧，僧答同者，皆重。若共诤园田，违理判与，乃至口断多端，偷夏唱大等，得物满五皆重。
举一标时，重；乃至一发一麦许，皆重：以地深无价故。
十诵云：或樗蒲转齿，围棋移子等，皆重。
不犯者。律中与想取，己有想取，粪扫取，暂取想，亲友意想取等，皆不犯。
亲友者要具七法：一、难作能作，二、难与能与，三、难忍能忍，四、密事相告，五、互相覆藏，六、遭苦不舍，七、贫贱不轻。如是七法能行者，是善亲友，应附之。
杀、妄略如大僧辨。
摩触戒。六缘成犯：一、是人男；二、人男子想；三、彼此有染心；四、腋已下，膝已上，腕已后；五、身相触；六、受乐，便犯。
若尼以轻境触男子重境，男以轻境触尼重境，此二皆重，不要二重境相触。此律云：一有衣，一无衣，相触，兰；二共有衣，吉。尼随触男子多少，一一波罗夷。
僧祇：若共男子捉器，捉绳，捉杖木等，皆非威仪；欲心动物，偷兰遮。城门道狭闹，待稀得过。若轻处有疮痈者，得使男子治，先令两女人急捉，令觉女人，不觉男子；若重处疮者，使女师治。见论云：比丘触尼，尼身不动受乐，随处得罪。
十诵云：不犯者。若父母、儿想，或水、火、刀、杖、恶缘等触，一切无染心故，不犯。仍有吉罪。
义云：今时斋会处，数有尼自行水香等事，终不善宜。令男子行者最好；若自行时，宜可悬放，勿令触著男子手。诸器物等亦然。
八事成重戒。具五缘成：一、是男子，二、男子想，三、有染心，四、七事未忏悔，五、作八事，便犯。
此律：捉手者轻，腕已后重；捉衣者，身上衣；入屏处者，谓离伴见闻处；共立，共语，共行者，亦离见闻处也；身相倚者，二身相及处；共期者，共行淫处。若尼及男子二俱染心，犯前七事者，偷兰；若不忏悔，犯第八事竟，波罗夷。
若准此，犯八捉手不成重，以事是一故。若一男犯八，或一时犯八，八年犯八，八男成八，俱犯重罪，亦无次第。僧祇亦然。
不犯者。此律云：若有所施与，礼拜，悔过，受法，屏处不作恶事，不犯，俱无染心故。下入暗室者，提，以招讥故。
覆藏他重罪戒。具六缘成：一、是大比丘尼，二、犯重罪，三、知他犯重，四、作覆藏心，五、不发露，六、明相出便犯。
十诵云：若尼被举、狂乱心，覆者不犯；若狂止，覆者便犯。僧祇云：知尼犯，应向人说。若犯罪人凶恶、有势力者，恐有命、梵等难，应作念言：彼业行罪报，自当知；喻如失火烧舍，但自救身，焉知他事。得舍心相应便罢。
义云：若欲发露，故不成者，为非清净者。若对先知不肯发露人，二俱有过，以各须发露故。如向有犯者，不成忏悔。若欲发露，称犯重人名，各各说罪名、种，方成发露。若不得人名、罪名，无覆藏过。若前人受他发露竟，不须更说，若说则有无穷之过。若彼犯人自发露竟，余人作覆藏心，皆不成；以根本已发露竟。十诵云：尼不得比丘前发露粗过，还向尼前忏悔；若不识罪相，至比丘所，泛问取解，还至尼边忏悔。
此律：若知尼犯重，前食时知，后食时说，兰；乃至初、中、后夜，时时并兰；明相出，重。
不犯者。若无人可向说；意欲说而未说，明相出；或命、梵等难不说，皆不犯。
第二篇，十七僧伽婆尸沙。简要释七。
媒嫁戒。具六缘犯：一、人男女；二、人男女想；三、为媒嫁事；四、媒嫁想；五、言章了；六、受语，往，还报，便犯。
此律：若一念顷，乃至须臾暂时，和合媒嫁，并犯僧残。受男家语时，吉罗；报女家时，兰；许，还报，残。
若作券书，言非我妇，犹未唱出，和者兰；若妇礼已断，不复往还，和合者，残。
僧祇云：若主人畜多妇妾，不均斗诤，一妇私求，比丘即为和平；或夫妇不和，劝和合者，兰。若妇人及女还家，比丘到舍，便劝早还者，兰。
五分云：若为男倩女，为女倩男，长使者，兰。
此律云：知事白僧媒嫁净人，供给婚具，问僧，和可者，一切残；若非理用物，犯重。
伽论云：若指腹作媒嫁，及自媒身者，兰。
僧祇云：乃至为他求好马种和合者，兰；余畜生，吉。毗奈耶：得僧残。
言人戒。具四缘：一、往俗官所言，二、言白衣居士，三、词列其事，四、下手疏便犯。
此律：相言，谓诣官共诤曲直，若断官下手疏者，僧残；说不道名目者，偷兰。见论云：至官言人，令官罚物，随多少犯罪，物应偿之。若被夺物，得就官乞护身，不得道名字，官自访得，治罚，无犯。若人入寺，斫伐树木，不得夺刀斧，应还直。
五分云：若为人轻陵，得语父母、亲里、有力者援护。十诵云：尼在断事人前，瞋恨诃骂本所打人，僧残；若向余人诃骂本所打人，兰。
度贼女戒。具五缘：一、是贼人，罪应死者；二、知是贼女；三、不问王大臣；四、辄便受具；五、羯磨竟，便犯。
十诵云：贼有二种：一、偷财物，犯王法，王欲杀之；二、偷身，犯夫，夫欲杀之。是中犯者，和尚知，残；阇梨知，兰；尼僧知，吉；都不知，无犯。五分：若发心度贼女，方便乃至集僧，三羯磨未竟，皆吉；三羯磨竟，和尚残，余师皆兰。僧祇云：与出家，越；与学戒，兰；受具戒，残。
四独戒。此戒有四，合成一戒。
先明独渡河。具四缘。一、是河水。此律水独不能渡，亦不论深广。今准道行戒，但使褰衣渡水，异于陆路皆残。大界中亦犯，以难同故；如界中有村，独入亦犯。若有桥者，如常开之。二者，独自渡。如前尼疾疾入水，兰；双脚上岸，僧残。后尼独入水，兰；上岸时得前尼为伴，不犯。若乘车、舟等，不犯。此律云：彼尼当求一尼共渡，入水时随入水深浅褰衣。至彼岸时，渐下衣已，然后上岸。若不待后伴，犯兰。三者，无因缘。除命、梵等难，及伴命终，皆不犯。四、独越至岸，便犯。谓伴中无相援义。
独入村。具四缘成。一、是人村。莫问大界内村，独入皆犯。此律云：尼独行诣村，随所至村，残。若空野无道处，行一鼓声间，亦僧残。村中独行一界者，吉。僧祇云：若共伴至城邑界，当相去在伸手内共入界，若在伸手外，独过界者，兰。二者，独行。三者，无因缘。四者，越界，便犯。
故此律若无界独行一鼓声间，离伴见闻方犯。若至门不待后伴，双足入门限，僧残。村中先有尼者，不犯，以前尼为伴故。若出村，亦越门限方犯。
独宿。具三缘犯。一、离伸手外宿。莫问寺中、村内，床别、席别，并犯。应在伸手内，更相检校，方能离过。若本在伸手内，后因睡重忽相离者，不犯。本作离意，随转侧多少便犯。故律云：共宿者，若舒手不相及，随转一一僧残。僧祇云：当在伸手内，一夜中，三度以手相寻看；不得一时顿三度看，当初、中、后夜各一时相寻觅，知其在无。五分：若不相及处，初、中、后夜，偷兰；明相出，僧残。二者，无因缘。除命、梵等难，乐静等，不犯。三者，随卧，一一结罪。
独在后行戒者。根本，中间故作离伴见闻处行，犯；又伴无难缘，亦犯。此律：见、闻俱离，僧残；见、闻互离，偷兰。
次明渡水不犯者。若共伴渐渡，不失威仪；乘船渡，桥上渡，蹑梁渡，或同伴死、休道、远行，及诸难等，皆不犯。五分云：水狭浅，无畏男子处，不犯。
入村不犯者，如前阙缘便是。
独宿不犯者。此律云：共二尼宿，舒手相及处，若一尼出大小便，或出受经诵经，若乐静独处经行，或为病尼煮羹粥作饭，乃至余难缘等，不犯。僧祇云：若病尼，贼乱围城，独宿不犯。
独行不犯者。在不离见闻处；若一尼大小便，为诸难等，并不犯。僧祇云：不得出聚落界；除道行便利，邂逅失伴，未及中间，不犯；病亦如是。五分云：若恐怖走时，老病不及伴者，无犯。
受染心男子衣食戒。具五缘犯：一、是男，二、男子想，三、染心施衣食，四、知他染心施衣食，五、受得入手，便犯。
僧祇云：若尼无染心，男子授衣、食、汤药，残。若人与衣钵所须，口虽不语，现身相，画地作字，知有欲心，受者皆兰。谓劝受故。十诵云：因是尼，与僧设食，偏与所爱尼食，受者，兰。
劝受染心男子衣食戒。具五缘犯：一、是人男子；二、染心施食；三、知他染心施食；四、发言激切，劝令受之；五、言了，便犯。五分：劝受，语语残。
污家摈谤违谏戒。具六缘犯：一、污家恶行事，二、心未悔改，三、作白驱摈，四、违理谤僧，五、僧如法设谏，六、三谏竟，便犯。
此律污家但得吉罗，后时摈谤、违谏，始得僧残。
于中有四污家：一、依家污家；二、依利养污家；三、依亲友污家；四、依僧伽蓝污家。
婆论云：作种种恶业，破彼信敬善心，是名污家。作恶行者，作此不清净、秽污、垢浊，又得恶果故。
若以少物赠遗白衣，纵使因此起七宝塔，种种庄严，建立精舍，犹如祇桓，四事供养满阎浮提一切众圣，不如静坐清净持戒，即供养真实法身。
不犯者。此律云：若与父母、病人、系闭狱囚，及寺中客作，不犯。
第三篇，尼萨耆。简要释九。
离衣宿戒。具六缘：一、是己五衣，二、受法，三、人衣异处，四、不舍会，五、无因缘，六、明相出，犯。
人、衣异有四种不同。一者，染碍。谓同界有男子者，名为染碍。故律云：诸比丘脱衣服人家，形露。佛言：除村、村外界。故知村不摄衣，名为染碍。二者，隔碍。此律：若水陆道断等，离衣，不犯。三者，情碍。此律：若失、夺想，恶兽、命、梵难缘等失衣，无犯。婆论云：王来入界住宿，大小行在近处，并非衣界。以情隔故。
四者，界碍。此律自然衣界有十一种：一、伽蓝，二、村界，三、树界，四、场界，五、车界，六、船界，七、舍界，八、堂界，九、库界，十、仓界，十一、兰若界。
前中伽蓝及村二界，各有四相，成者不名多界。为僧、村二界义强，摄前九界，便成一界。若此四相不圆者，诸界并生，便有十一界起。故律云若干界。四相：一、周匝垣墙，二、篱栅，三、篱墙不周，四、四周有屋。
此律云十一界，各加势分，更有十三步。故律云：以中人掷石所及处是。见论云：中人者，取不健、不羸人，尽力掷至落处，不取转处。若置衣在十一种界内，身在界外宿，若不舍、会，不至掷石所及处，明相出，一一犯舍堕。若界内有男子，持衣须近身；不尔，明相出，犯舍，以无势分故。
又余部衣界有四。一、道行者。十诵云：与师持衣道中行，前后四十九寻内不失衣。婆论云：纵横四十九寻内不失衣。二、洲上界者。见论云：水洲上十四肘内不失衣。若有人来往，衣须近身；不尔，失衣。三、水界者。见论云：比丘在阿兰若处，夜入池中浴未竟，明相出犯舍。母论云：一脚在岸，一脚入水，虽经明相不失衣。四、井界者。僧祇云：道行，露地井阑旁宿，置衣在二十五肘内，身在外宿者，失衣；或置衣井内，身在上宿，不以绳连，或不垂手脚。经明相出，皆犯。
明了云：道行夜宿，错持衣去，他衣不失，己衣失也。
畜宝戒。具四缘犯：一、是钱宝，二、知是，三、为己，四、受取，犯。
宝是八不净财中一数，盛辨八不净物，名通经论：一、是田宅，二、种植园林，三、畜积盐、粟，四、畜奴婢，五、养群畜，六、贮金、银、钱，七、为金银镂床、锦褥、氍毹，八、铜、铁釜镬。若畜此八，皆长贪坏道，污染梵行，又得秽果，故名不净。
次明开畜得否者。第一，田宅，一向无开。唯小房一口，资身长道，别人开不犯。五分云：有人施僧田宅、店肆，佛言：听受，使净人知。
第二，园池者，别人不许受。见论云：居士以池施僧，供给浣濯，及众生饮用，得受。
第三，畜积盐、粟者。僧祇云：若比丘籴时作是念此后时恐贵，今籴此粟，当依是得诵经、坐禅、行道者得。
婆论云：若比丘得谷米等，即日应作净；若无白衣时，四众边作净。若不作净，至地了时，作吉忏。
第四，畜奴婢者。僧祇云：若人施僧供给女净人，听受。若施别人，一切不得。若施净人，为料理僧故，别人得受。
第五，养群畜者。僧祇云：一切众生不应受，自余野鸟兽等。若不受者，我当杀之，语言汝自求水草，守护勿令伤害。不得剪翅羽笼系；若能飞行自活者，放去莫拘絷之。
日藏分经云：佛言：大王，于我法中，有诸比丘，假令如法，始从一人乃至四人，我不听受田宅、园林、象马、奴婢等常住僧物。若满五人，乃可得受。
遗教法律云：骑乘车马一日，除五百日斋福；一岁三百六十日，乘除十八万日斋福。舍利弗问：何故比丘乘骑，除五百日斋福者？佛言：比丘知禁律人，他见生谤，令他得罪。除老弱，暂乘得。
第六，畜金银钱者。僧祇云：若居士施金银为衣直，得受，不得自手取，使净人知。无净人者，指脚边地，语言是中知；著地己，自用草叶、砖瓦等遥掷覆上，将人令知持去。
若知佛，有金银欲举者，若是生地，应教净人知已，作坑，内钱置中。若散落者，得自提砖瓦，掷钱使入，得自填上。
僧祇、十诵、善见云：若病人得金银钱，令净人畜，为贸药故。若多人与药直，得置毡褥底。眼暗求时，手触无犯。
第七，金银镂床、锦褥、氍毹者。母论云：别人听受刻镂大床，唯除金银，不犯。此律：氍毹广三肘、长五肘、毛长三指听受，应净施畜。
第八，铜、铁釜镬者。母论云：瓦瓶、铜盆、铜盔种种等器，佛听别人得受。见论云：若施器仗，僧应打坏，不得卖。若乐器，不得捉，得卖。僧祇云：若四月八日大会供养时，金银塔及菩萨像幢、供养具等，有金银涂者，使净人捉。若倒地者，助捉无金银处。若涂遍者，以物裹手捉；不得先捉后放。
僧祇云：受宝物者，若身分乃至手脚，系僧伽梨、钵中皆犯。此律：若受金银者，决定非我沙门释子法。五分云：当知是人必定不信我之法律。
贸宝戒。具五缘犯：一、是钱宝，二、互相易，三、决价，四、为己，五、领受，便犯。
此律以财物易钱宝故犯，不论衣食也。此戒一往便犯，不同贩卖，为利故买已还卖。舍时得与白衣、净人，不得与沙弥，以同犯故。
贩卖戒。具六缘犯：一、在俗家人，二、共相交贸，三、决价，四、为己，五、自贸易，六、领受，便犯。
十诵云：若可舍物，若可食啖，口口吉；可作衣，著著提。
若须是物，审思量言我以尔所物买。若彼不肯，更应再语；若复不肯，应三语三索。不得者，应觅净人使买。净人不知市易，当教以尔所物买是物，应好量议，教买得者无犯。若买得物，此贱彼贵，虽有利，不犯。
僧祇云：市肆上衣先有价定，比丘持价来买，置地时语言此直知是衣；若不语默持去者，越毗尼罪。有国土买物常法，先有价定，赍直来著物边，物主摇头，当知相与，比丘亦应语言此直知是物。前人若解、不解，要须语已持去；若默持去者，越毗尼罪。若贾客物，直五十而索百钱，比丘以五十知者，不犯。
十诵云：若私卖买，前人悔，还取本物，七日内听还，若过，不应还。婆论云：若众僧衣未三唱，得益价；若三唱已，不应益，已属他故。若众僧中三唱得衣，不应悔，设悔不应还。
五分云：使净人易时，应心念宁使彼得我利，我不得彼利。三千威仪云：教人入市买物有五事：一、当教莫与人诤，二、当教买净者，三、莫使侵人，四、不得走促人，五、当护人意。
五百问事云：有求利者，贩卖作福，此人尚不免地狱，何况得福？由不随佛语，故非供养。
贩卖比丘请他食者，受食人犯堕。穷厄无食处，彼应使白衣作食治生。使人白僧云是白衣物，若尔，可食。二三人亦白得食。不白，犯堕。使人言是我物，亦可食。
婆论云：此贩卖戒，一切提中最重。宁作屠儿，不作贩卖。何以故？屠儿止害一生，贩卖者一切俱害；不问道俗、贤愚，持戒、毁戒，无往不欺，常怀恶心。设若居谷，恒希天下荒俭、霜雹、灾变；若居盐、贮积余物，欲使四远反乱，王路隔塞。故重于屠儿。此物作塔作像，皆不得向礼。设与僧作食，若作僧房，持戒比丘不应食用、住中，得罪。中间若死，得羯磨分。
僧祇云：一切九十六种出家人边，不净语买，无罪。此律虽许出家五众互易，仍不得如市道法，诤价上下。
回僧物入己戒。具四缘：一、是通许僧物，二、作许想，三、回入己，四、入手，便犯。
此律云：僧物有三。一、已许僧物。谓通明僧物，未分僧别，此回犯舍。二、未许僧物。回入己，无犯。何意得知？故下律云未许作许想，止得吉，故知未许还作未许想，何容得罪？三、已舍与僧。此定属僧物，劝回入已，犯重。
五分云：回向余人者，犯提；向余僧、众多人者，越；此彼畜生物回者，越心悔。见论云：欲供养此像，回与彼像，吉。此律：若许僧物回与塔，许现前僧物回与四方僧，许僧物回与尼，并吉。故文言许异处，与异处也。若已入塔不应还取，即属塔用，以福同故。乃至入尼亦尔。
十诵、婆论云：若檀越施此自恣僧物，回与彼自恣僧者，物应还此，其比丘作吉忏。若不还此僧，计钱犯重。乃至此、彼一人物，回亦重。僧祇云：尼为众乞供，乃至偏心曲受；名为众物，回与余众、眷属者，提。此律：回僧物者，舍竟，还得自用。
乞酥油戒。具五缘犯：一、是非亲里居士，二、当前索酥，三、不用重还，四、更索异物，五、得异物入手，便犯。
义云：若乞酥得，无提舍尼罪，罪由食生，既不食还主，可有罪耶？盖有患，及四开缘长请、更请、分请、尽形请，听乞医药，无直乞之愆。若有直乞罪时，何须结彼互索之过？
回现前僧食直作五衣戒。具缘可解。
若居士虚心施作食，或自乞得食直，回异用，皆犯过。
畜长钵戒。具五缘犯：一、先有受持钵，二、更得钵，三、不说净，四、无颠狂等因缘，五、过明相，便犯。
十六枚器者，大釜、釜盖、大盆及杓，小釜、釜盖、小盆及杓，水瓶、瓶盖、贮水大盆及杓，洗瓶、瓶盖、小盆及杓。总有二釜、四盆、二瓶、四杓、四盖，合有十六。过长不说净，并犯舍堕。母论云：十六枚中各畜长者，即日施人及施尼。
贸衣已后强夺戒。具五缘犯：一、共相贸易，二、决价直，三、相当，四、瞋心强夺，五、得物，便犯。
十诵云：尼共大僧贸衣竟，还悔者，尼萨耆。僧祇云：尼弃故僧伽梨，有人拾取补治，还夺，犯舍堕；自余小杂物，舍与他人，还夺者，越。
第四篇，一百七十八波逸提者。今简要释一百一。
小妄语戒。具六缘犯：一、是人，二、作人想，三、违想说，四、知违想，五、言了，六、闻解，便犯。
婆论云：妄语、两舌、恶口相历作四句。一是妄语，非两舌、恶口。传他此语向彼说，以不实故，是妄语；不以分离心故，非两舌；软语说故，非恶口。余句类上，有无可知。成实论云：余口三业，或合或离；绮语一种，必不相离。
婆论云：不妄语者。若说法、议论、传语，一切是非，莫自称为是；常令推寄有本，则无过也。不尔者，斧在口中。
此律：若僧说戒时三问，忆念有罪而不说，吉。
善生：若异音说，前人不解：若颠倒语，若发大声不了了语，若有所说前人不解，并犯。
十诵云：若语高姓人云是下姓，提。若语两眼人云汝是一眼人，得妄语提，又轻恼比丘故，提。若语一眼人云汝是瞎眼人，得恼他，提。
恶骂戒。具六缘犯：一、是比丘尼十诵、五分骂下三众，吉；二、自毁呰语，伽论云传他语，为他骂，皆吉；三、知是毁呰；四、作折辱彼意；五、言了；六、前人闻知，便犯。
此律云：恶法种类毁呰语者，语云卑姓家生，行业亦卑，伎术工巧亦卑，若言汝是犯过人，依实亦犯。僧祇云：若以上恶法，毁余尼及父母，言汝父母是者，提；汝和尚、阇梨是，兰；汝同友是，越毗尼。
成实论云：虽是实语，以非时故，即名绮语。
两舌戒。具六缘犯：一、是尼，二、说鄙恶事，三、知是恶事，四、传于彼此，五、言了，六、闻知，便犯。
此律：两舌者，彼此斗乱，令他破也。
僧祇云：以恶法告言某甲说汝是。无有上中下法，欲令他离向己。若彼离不离，皆提。
婆论云：说已更说，提。若不传彼此语，但两边说令离散者，一切皆吉。
共男子同室宿戒。具五缘犯：一、是男子，二、室相成，三、共同宿，四、知同室宿，五、随转侧，便犯。
此律，室相有四：一、四周有障，上亦有覆；二、前敞无壁；三、虽覆而不遍；四、虽覆遍而有开处。此之四室，尼共男子同宿，无问先、后、俱至，但随胁转侧，一一皆提。若共畜生、黄门、二根人等宿，吉。比丘尼昼日卧，男子立者，吉；男子若坐，便犯屏坐，提。
婆论云：若都集堂同障内，设使堂中有诸小房，虽各各别，以堂同故，犹是一房。若多房共一户，亦犯。覆者乃至以衣缦作屋；壁者乃至高一肘半，共宿，皆犯。若共十男子同宿，十提；随一一起更卧，一一得十提；随一一转侧，得十提。若白衣舍有男子，并房不闭户，吉。
共未受具人同宿过三夜戒。具五缘犯：一、是未受具人男、女，二、室相成，三、共同宿，四、知同宿，五、过三夜，犯。
伽论云：已二夜共沙弥尼宿，第三夜共男子宿，得二提。
僧祇云：过三夜犯竟，若未忏悔复共宿者，转增长罪，更无二夜开。悔过已，当别房宿，后更得二夜也。
此律：若更无宿处，至第三夜明相未出前，遣沙弥、白衣出，或自出护明相，亦得。至第四宿，若自去，若使彼去，更无开法。
与未受具人同诵戒。具五缘犯：一、佛所说法，二、字句味，三、未受具人，四、齐声同句诵，五、言说了，便犯。
婆论云：若同句声齐者，提；声齐句异者，吉。
向未受具人说他粗罪戒。具七缘犯：一、是比丘及尼，二、犯初二篇罪，三、知犯，四、无僧法开，五、向未受具人说，六、言词了，七、前人知解，便犯。
五分云：尼向白衣说比丘泛尔小过，提。
婆论云：宁破塔坏像，不说他人粗罪。若说则破法身。不问前人有罪、无罪，说者皆提。
此律云：若说名字，若种姓，若相貌，若衣服，若房舍，皆提。自说己罪，吉罗。
与男子说法过五六语戒。具六缘犯：一、是人男子，二、知是，三、不请，四、无有智俗女人，五、言章了，六、过五六语，便犯。
此律：不请者，听齐五六语。若他请说，随义多少，皆得。
五语者，谓色、受、想、行、识无我也；六语者，谓眼、耳、鼻、舌、身、意无常也。更增一句便犯。僧祇云：说六句已，语云使汝速尽苦，得提。
婆论云：有智女人者，要解人情语意，可作证明，无犯；若为小男说者，吉。
僧祇云：若盲，若聋，亦名无人；一盲一聋，此二人当一人；若眠，亦名无人。若为父兄弟说者，亦犯。
五分云：若自诵经，男子来听，即问要义，为解，过者，不犯。
掘地戒。具五缘犯：一、是生地，二、作生地想，三、自掘使人掘，四、使人掘时不作知净语，五、伤如蚊脚，便犯。
此律但使教人不作知净，不问现前不现前，掘掘皆提。僧祇云：若自方便掘，一提；若中间止住，一一提。若使前人多掘，一提；若重语疾疾掘，语语提。
走来走去，欲令地坏，乃至掷物令伤如蚊脚者，一切提。钉房内壁，损伤成功者，得越毗尼罪；先有孔者，不犯。地有沙石者，不犯。
见论云：若野火来近寺，为护住处，得刬草掘地以断火。若把火烧手，掷地不犯。
僧祇云：覆处死地，得自掘。
坏生种子戒。具五缘犯：一、是五生种，二、作生种想，三、自坏，四、不作知净语，五、伤物，便犯。
此律，生种有五：一、根，二、枝，三、节，四、覆罗，五、子子种。净法亦有五：一、火，二、刀，三、疮，四、鸟破，五、不中种。
僧祇云：根、茎种者，以刀中破净。节种者，或以刀破，或以摘去芽目净。心种者，如萝勒蓼等是，应揉𫝽净。子种者，如谷、麦等是，脱皮净。若总用火净，便通上五种。五果中，裹核种者，如枣、杏等是，应掐破净，得去核食；火净者，得合核食。肤裹种者，如荜茇、梨、柰等是，皆须火净。若一切果熟时，自然落下，触木石伤如蚊脚者成净，应去子食。壳裹种者，椰子、胡桃、石榴等是，皆须火净。𥢶裹种者，如香葇、苏荏等是，无子应揉𫝽净，有子应火净。角裹种者，如大小豆是，子未成应揉𫝽净，子成应火净。
摩摩帝有谷仓未净，畏年少尼不知法，应使净人火净；乃至后时恒言舂去，不犯。若以五生种掷著池中，井水中，大小便中，粪扫中，越毗尼罪；死者，提。草中行，欲使死者，越毗尼罪；伤如蚊子脚，提。石上生衣，饼上生毛，皆须净人知；不尔，犯罪。若日干，得自剥却。水中浮萍不得手拨开，有牛马行处，得取水用。若无行处，捉土块若石，仰掷言至梵天上去，若下时打水开处，即得用。水中翻覆浮萍，越毗尼罪；若著岸上，提。若入水洗时，水草著身者，以水复浇令入水；若断朝菌，越毗尼罪。
见论云：若须华果，得自攀枝下，使净人取。亦得抱净人取。五分云：凡诸草木，若有所须，语净人言汝知是；若不解，复语言汝看是；若不解，复语言我须是；若不解，复语言与我是。坏地亦然。生草覆道遍系，开路枝折叶落者，无犯，以不故为故。此律：不言看是知是，吉。
露处敷僧卧具戒。具六缘犯：一、是四方僧床敷具；二、知是僧物；三、露处；四、自敷，使人敷；五、去时不自举，不教人举；六、出门，便犯。
五分：有比丘见僧卧具在露地，以不自敷、不使人敷，以不坐卧而不举，佛言：亦提。若白衣家会借僧卧具，比丘食讫不举，亦提。若知事人暴晒僧卧具，在边若坐禅，若眠者，吉。僧祇云：若僧床上安像，比丘礼拜，手触不举者，亦提。若多人礼拜，悉皆手触，属最后者。
此律：出门便犯。
屏处敷僧卧具戒。具六缘犯：一、是僧物；二、知是僧物；三、是屏处；四、为己用；五、去时不自举，不教人举；六、或出界，或过三夜，便犯。
强敷僧卧具恼他戒。具五缘犯：一、先借得住处，安止已定；二、知他先住；三、作恼乱彼意；四、强于中间敷；五、随坐卧，便犯。
十诵云：若为恼他故，开户，闭户，开向，闭向，然火，然灯，呗，咒愿，读经，说法，随他不乐，皆提。
用虫水戒。具四缘犯：一、是虫水，二、知有虫，三、不作漉法，四、随所用，便犯。
僧祇云：若虫太细者，应作三重漉囊；犹有虫者，更别造井；谛视犹有虫者，应舍住处去。若用虫水方便浇者，一息一提，随息多少皆提。若使人浇，一语一提；若使人疾疾浇，语语提。虫生无常，或先有今无，或先无今有，是故日日谛看，无虫便用。
别众食戒。具七缘犯：一、有施主；二、僧次请，及别请、别乞；三、五正食，在时中；四、食处成众；五、知界内有比丘尼不集；六、无因缘；七、咽咽犯提。
此律：无问道俗，皆成施主。
见论云：要别请四人，俱受成众。即座上一人覆钵不食，待余三人食竟一人后食，不犯。故知俱受成众。此律云：若二、三人，随意食；四人已上，应分作二部，更互入食。
婆论云：若大界内有二处僧祇，一日中二处俱有檀越施食，布萨处无过；不布萨处，不请布萨处一人，不送一分食者，此僧犯提。
此律：病不犯者，下至脚跟劈故不犯。见论云：谓沙土入中，不能行也。
非时食戒。具四缘犯：一、是非时，二、非时想，三、时食，四、咽咽便犯。
此律云：时者，明相出，乃至日中，按此时为法，四天下亦尔。毗罗三昧经云：佛为法慧菩萨说食四种：旦起天食时，午时法食时，暮时畜生食时，夜鬼神食时。后二种食，多生病疾。其出家人应作天食、法食，故曰时食；过午已后，非上二时，故曰非时。
见论云：吐食未出咽喉，还咽无犯；若出咽者，提。十诵云：阿那律弟子病，服吐下药，中后心闷。佛言：稻稗、竹笋汁，囊盛米粥绞汁与。犹不差，佛听屏处与米粥。
食残宿食戒。具三缘犯：一、是残宿食，二、知是，三、咽便犯。
此律：今日受食，自贮界内，留至明日自煮食者，咽咽得七罪。谓三提四吉：一、不受，二、非时，三、残宿，四、内煮，五、内宿，六、自煮，七、恶触。
不受食戒，具缘可解。
见论云：天人、鬼神、畜生、飞鸟，皆成受食。婆论云：为作证明故，非人、畜生及无知小儿，悉不成受。
此律：除水及杨枝不须受。僧祇云：若风吹尘，牛、驼振身尘来，乃至众鸟，女人行衣曳地尘来，如是一切尘坌钵下草、不坌食者，成。若坌草及食者，一切更须受。唯除畜生振身，作意受者得；自余一切不作意受者，应更从他受。若行麨时，抖擞麨器迸落钵中，作意受者得名为受；不作意受者，不名为受。余食亦尔。五分云：眼暗比丘，得按草受食。见论云：额汗流入钵，更须受；臂中汗流入手，不须受，得食无罪。
十诵云：行食时，净人触比丘手，若轻，故触比丘手，不应受。婆论云：手不净受食，犯吉。僧祇云：净人行果、菜时，应语云：悬空放。果堕草上即去，不名为受；小停者，得为受。见论云：遥掷从地转来，落比丘手上，成受。僧祇云：大会时净人难得，比丘受取行之。若鎗镬热不得受者，当下以两木横置地，比丘脚蹑上言受受，得成。
此律下文，欲受油错受酥等，不成受。必令心境相当，得成受。
此律，受食已有三失：一、任运失，谓受得已，食时既过，故云任运失也。二、遇缘失，谓净人触失受也；三、自变生为熟失也。
见论云：受生姜后生芽，不失受。火净已，生芽处更净；非生芽处，得食。盐变成水，得食。
共俗男子屏坐戒。具四缘犯：一、是俗男子，二、屏处坐，三、无第三人，四、伸手不及户处坐，便犯。
僧祇云：若母、姊、妹、净人等，睡眠、痴狂、心乱、婴儿、非人、畜生，虽有是人，亦名为独。竟日坐，一提；中间更起，一一提。若净人作务来往不断；门向道中，有行人如食顷不断；若阁上、阁下净人遥见者，并不犯。
此律：若舒手及户坐，使乞食尼见；若二尼为伴；若有识别人在边；及有难缘等，并不犯。
共男子露坐戒。具四缘犯：一、是俗男子，二、露处坐，三、无第三人，四、伸手内共坐，便犯。
十诵云：与男子露地坐，随起还坐，随得尔数提；相去一寻，提；相去一寻半，吉；二寻若过，无犯。
观军阵戒。具四缘犯：一、是军阵，二、故往，三、无因缘，四、往见，便犯。
僧祇云：若入聚落城邑，道中逢军阵，不作意见，无犯；若作意，举头、下头、窥望欲见，见者，提。十诵云：若军阵发行，为斗破贼，有杀死囚，观无常故，不犯。婆论云：道由中过，无犯。若立住看，犯；左右反顾，坏威仪故，吉罗。
饮酒戒。具三缘犯：一、是酒，二、无重病缘，三、饮，便犯。
此律：体虽是酒，而非酒色、非酒香、非酒味，不应饮。体非是酒，然有酒色、酒香、酒味，得饮。若饮甜味酒，若饮酢味酒，若食酒糟，若食麹等，并吉罗。自今已去，以我为师者，乃至不得以草木头内著酒中而入口。余药治不差，以酒为药者，不犯。五百问事云：若医师言必差，得和药服，不得空服。强劝人，不饮，吉；饮，提。
婆论云：此戒极重。能作四逆，唯除破僧；又能破一切戒；及余众恶故。
水中嬉戏戒。具三缘犯：一、是水，二、无因缘，三、入戏，便犯。
此律：戏者，放意自恣；或以手画水相浇，乃至以钵盛水弄，一切皆提。除水，弄余苦酒等，吉。僧祇云：水、陆互浇灒，越；俱水中者，提。五分：抟雪乃至草头露弄者，吉。此律：若道行渡水者，不犯。
击擽他戒。具四缘犯：一、是比丘尼，二、作恼意，三、手脚十指，四、触著，便犯。
僧祇云：以指指比丘，亦提；五指指，五提。乃至差会指某甲去者，亦提。五分云：若击擽沙弥、畜生等，亦吉。此律：若以余物击擽者，吉。若不故作意，或睡眠令觉，不犯。
不受谏戒。具五缘犯：一、自欲作非法事；二、他如法谏；三、知己所作非，前人谏者是；四、拒谏不受；五、随所作犯根本，违谏，得提。
此谏作犯，虽发言拒谏，未是作犯；要待作事，违谏义成，故得提罪。此戒最要制欲犯者，恐有业行之过，不可一一集僧而谏，故令一人处处行谏，违便得罪。
婆论云：前谏人有六种不应从：一、心有爱憎；二、若钝根无智；三、若少闻见；四、为利养名闻；五、为现法乐，但欲自摄；六、若新出家，爱恋妻子。如是六人，谏则有损。
恐怖尼戒。具五缘犯：一、是比丘尼，二、作恐怖彼意，三、以六尘等事一一说示，四、现相言了，五、见、闻，便犯，不待前人怖与不怖。
减半月洗浴戒。具五缘犯：一、曾前洗浴，二、未满半月，三、无因缘，四、更洗浴，五、洗过半身，便犯。
僧祇云：随数满十五日，皆名半月。
此律六缘不犯：一、热时者，春后四十五日，夏初一月；二、病时者，下至身体臭秽；三、作时者，下至扫屋前地；四、风时者，下至一旋风；五、雨时者，下至一滴雨著身；六、道行时者，下至半由旬来往，皆开不犯。
五分云：共白衣浴室中浴者，偷兰遮。
露地然火戒。具四缘犯：一、是露地，二、无因缘，三、然草木有焰者，四、然，便犯。
僧祇云：旋火作轮，或火中有草、木，比丘拨聚，一切皆犯。若然生种，二提：一、坏生，二、然火。五分云：要焰高四指，提。
此律：若病须火便身，得自然、教人，不犯。
藏他衣钵戒。具三缘犯：一、比丘尼衣钵，二、惊动彼意，三、取藏，便犯。
此律：不犯者，若在露地，恐风雨漂渍，举之；若物主为性慢堕，衣物狼藉，为诫敕故藏之，不犯。
著白色衣戒。具四缘犯：一、是五衣，二、是己物，三、不染坏，四、著，便犯。
故断畜生命戒。具五缘犯：一、是畜生，二、知是，三、有杀心，四、起方便，五、命断，便犯。
饮虫水戒。具五缘犯：一、是虫水，二、作虫想，三、不作漉法，四、饮用，五、随咽，得提。
僧祇云：比丘受具已，要畜漉囊、应法澡罐。无者，用袈裟角漉。同伴中都无者，举众有罪。十诵云：不持漉袋行二十里，犯罪。
僧祇云：若漉水得已，使能见掌中细文者看；看时如大象、载竹车一回顷，知无，应用。若施主请比丘食，应问：漉水未？若未者，自看漉，或使可信人，教漉。不可信者，应自漉，不得语：莫杀伤。虫水著器中，还送水来处泻中。来处远，近有池七日不消者，以虫著中。若知水有虫者，不得持器、绳借人。若池汪水有虫，不得唱云：此水有虫。若问者，答云：长老自看。若知友、同师者，语云：此中有虫，当漉水用。
与贼期同道行戒。具六缘犯：一、是贼，二、知是，三、是与期，四、同一道行，五、不离见闻处，六、越界，便犯。
僧祇：与负债人同行，越毗尼罪。
拒劝学戒。具五缘犯：一、作止不学意；二、前人如法劝学；三、知己作非，前人谏者是；四、作不受劝意；五、言了，便犯。
毁毗尼戒。具五缘犯：一、是毗尼；二、前比丘尼诵戒时；三、作灭法意，不令久住；四、发言毁呰；五、言了，便犯。
僧祇云：僧未说戒时诃，越；说时诃，提；说已诃，越心悔。
五分云：发心作念令人远离毗尼，不诵不读，而毁呰者，提。若作念毁呰木叉，令不得久住，兰。
此律：若毁阿毗昙、契经等，犯吉。
不摄耳听戒。具四缘犯：一、是广诵戒时，二、在众中坐，三、作不听意，四、说过五篇，犯一提。
僧祇云：从序至篇吉，随中间戒，一一吉；一切不听，止一提。此提不得向人悔，当于众中持戒、威德、敬难者前悔。前人应诃治。
同羯磨赏知事已，后悔谤僧戒。此希故不述具缘。
婆论云：凡僧和合，若执苦人、大德及贫匮人，和合赏已，诃者，提。若外来诃者，吉。
屏听四诤戒。希故不述具缘。
僧祇云：若闻他怨欲相杀害，或闻贼来，非法比丘尼恶计欲偷僧物，知事人闻，即白僧言：当自警备，我闻恶声。若师日暮窃来按行诸房，闻弟子说法语，或说非法语，不得即对面赞毁；后时若来，然后叹责。
此律：二人在暗地语，若在道行共语，应先弹指謦欬；否者，吉罗。
瞋心打比丘尼戒。具四缘犯：一、是比丘尼，二、生瞋心，三、作打意，四、打著，便犯。
十诵云：一把沙、豆散众多比丘，随著，一一提。
伽论云：瞋心、欲心打女人，残。
大集经云：若道俗等打破戒、无戒比丘，罪重出万亿佛身血。何以故？能示人出要道，乃至涅槃故。
僧祇云：若畜生入寺，触突塔舍形像，坏华果树等，得以杖、木、石打地等，恐怖令去。不得杖拟畜生。
搏比丘尼戒。具缘可辨。
伽论云：若举手刀向众多比丘，一一提。
捉遗落宝戒。具五缘犯：一、是重宝，通及自他；二、并诸庄饰具；三、非住处及宿处；四、无心盗取，拟还本主；五、捉著，便犯。
婆论因拾遗宝为缘起正犯，但明捉宝便犯。
此律：供养塔、寺庄严具，为坚牢收举，不犯。
僧祇云：若见遗衣物者，当唱令之。无主者，应悬著高显处，令人见。若人言是我物，应问言：汝物何处失？答相应者，与。若无识者，应停至三月已，若塔园中得者，即作塔用；僧园中得者，作四方僧用。若贵价物者，璎珞金银，不得露现唱令。得宝比丘应审谛数看，有何相貌，然后举之。来认时相应者，与。对众多人与，不得屏处还。教受三归，语言：佛不制戒者，汝眼看不得。若无人来认者，停至三年，如前处当界用之。
若治故塔，掘地得宝藏者，净人不可信者，当白王知；净人可信者，停至三年已，应作塔用。
若王觉，问比丘言汝此中得宝藏耶？，答言：得。已用作此塔。王言：已作者止，此功德属我，在者还我。
若王言汝不知地中宝藏属我耶？，问何以用尽？还我来，比丘尔时应以塔物还。若塔无物，应为塔乞还。
若王问言佛戒中云何？，比丘答言：塔地得物，即作塔用，僧地亦然。王言：从佛、僧用，无罪。
僧祇云：入聚落中，有遗落物，不得取。有人取与比丘者，得，即是施主。聚落中风吹衣，不得作粪扫衣想取。若旷路无人处，得取；若衣有宝，以脚蹑断，露捉使人见；至住处始见有宝者，与净人掌，作衣药价直。
五分云：若比丘举衣，经十二年不还取者，集僧评价，作四方僧用。若彼后还，以僧物偿；不受者，善。
非时入聚落戒。具五缘犯：一、非时分，二、无启白唤缘，三、不嘱授，四、向俗人舍，五、入门，便犯。
十诵云：若兰若处，白比丘来入聚落，还至兰若处，即以先白入聚落者，提。若白入聚落，从聚落出至本僧坊，还入聚落，即以先白入，提。同一界善比丘不白入，提。不白比丘随所经过大巷小巷，得尔所吉罗；随入白衣家，随一一提。若入兰若，近聚落僧坊，不白无罪。婆论云：若总白入聚落后，到随意所至处，无犯。僧祇云：若多人道行欲入聚落，展转相白，然后当入。已到宿处，复欲出外取薪草木者，若从本道出者，无犯；若更从余道出者，不白，提。
智度论云：一切白衣舍，皆名聚落。见论云：有市名聚落，无市名村界。
此律：若有启白、请唤，路由聚落过，无犯。
过量造床戒。具五缘犯：一、是床，二、僧床及己床，三、过量，四、自作使人作，五、作成，便犯。
僧祇云：僧床亦犯。
此律：为截者不犯。僧祇云：得过量床欲截，恐檀越见不喜者，应埋脚用。乃至截脚木还支床脚，亦犯。若终日一坐，提；起已还坐，随一一提。他床，越。若福德舍高床，无犯。乃至不截悔者，越。
此律足高如来八指者，十诵云佛一指二寸，谓高一尺六寸如法。
食蒜戒。具三缘：一、是蒜，余辛犯轻；二、无重病缘；三、食用，咽咽犯提。
所以蒜重余轻者：一、美味，尼多喜食；二、臭故，重余辛也。五分云：食生蒜，提；熟者，吉。五辛报应经云：比丘尼等饮酒、食肉荤辛，读经诵论等，得提；五辛得重吉。唯除僧伽蓝外白衣家，限四十九日，香汤澡浴竟，读诵无犯。故啖秽物，见不诃者亦犯。
僧祇、十诵、五分等，更无余治者，开病比丘服蒜。听七日在一边小房内，不得卧僧床褥，大小便处、讲堂皆不得至。又不得受请及僧中食，不得就佛礼拜，得在下风处遥礼。七日满已，澡浴熏衣，方得入众。若用香涂病者，先供养佛已，然后涂身；还在屏处，一同前法。
剃三处毛戒。具缘可解。
母论云：剃发者，但除头毛及须，余毛一切不听却。所以剃发者，为除骄慢自恃心。
不听利木刀刮汗却毛。若断，一一毛，一一吉罗。除头上毛，不犯。若断余毛，一一偷兰。
剃发有四种次第：一、上座，二、发长，三、先洗头，四、有缘欲行。
五分云：尼过半月不剃发，提。涅槃云：发爪长利，破戒之相。
此律：不得为白衣剃发、驱使，提；除欲出家者，不犯。头发极长，若两月，若广二指，一剃。爪极长如一麦，即剪。发不得用剪刀剪。半月应剃发一剪爪，违者吉罗。听畜盛发器。
十诵云：发当埋坑中。
若发长者，开畜剃刀及鞘。若刀卷者，手上波，石上磨。其石内刀囊中。
洗净过分戒。具缘可辨。
僧祇云：大小行已不用水，而用僧坐具、床褥者，越。十诵：不洗大小行处，不得坐卧僧卧具上。若坐者，吉。伽论云：不洗大小便处，不得礼拜、受人礼。除无水，若为非人相瞋，水神所瞋，或服药等，皆不犯。三千威仪经云：不洗净礼佛者，设礼拜无功德。
供僧水、扇戒。具缘可辨。
僧与尼男女相别。供给水、扇，容生染习，迹涉讥丑，故犯。
僧祇：水、扇互给，越；水扇俱给，提。众多比丘，互有兄弟供给水、扇，无犯。十诵云：比丘食时，尼立侍者，提。与食已还坐，若别处，无犯。
乞生五谷戒。具缘可辨。
出家之人，理宜乞食资身，无事修道。今乃躬乞谷米，事务烦杂，废修道业，长己贪结，恼乱施主，过实不轻，故制提罪。
见论云：乞豆、瓜、果，为造僧房舍乞谷米等，一切无犯。
观伎乐戒。具缘可辨。
观看伎乐，令心荡逸，废修道业，动越威仪，污辱僧众，损己不轻。故制往看，见便犯提。
见论云：下至猿猕猴、孔雀共戏，往看，得提。
共男子入屏障处共语戒。具缘可解。
然男女有别，体无参涉。今入屏处，容生染习，远成大过，招世讥丑，清白难分，故所以制。
若离见闻屏，又无染心，而非共语，但犯吉罗。要假共语，方犯于提。若有染心，落在八事戒坐，不犯此。
共男子屏处，前离见闻屏，复语犯；此是覆障屏，不假语犯。文云立住，吉者，以不行故，犯轻。
遣伴远去与男子屏处立行耳语，此是离见闻屏，唯遣伴远去、耳语为异。
入白衣舍坐已不辞主人去戒。具四缘犯：一、是白衣舍，二、主人请在好床席坐已，三、不辞辄去，四、出一足，便犯。
辄坐他床戒。具四缘犯：一、白衣舍，二、是床座，三、不语主人，四、辄坐，便犯。
共男子入暗室戒。
前是覆障屏，有窗牖光明，无第三人，犯。今以其暗室故，生患处重，虽有多人，犹犯。以此为异，故别制也。
五分云：共男子入暗室，语语提。若恐怖处，若卒灯灭，不犯。义云：不问亲与非亲，须有灯明。
恶心咒诅戒。具三缘犯：一、有瞋心，二、作恶咒诅，三、言词了了，便犯。
此律云：立誓者，令称南无佛。提谓经云：南者，归；无者，命；佛者，觉。又南者，礼；无者，大；佛者，寿。
因瞋心椎胸哭戒。具四缘犯：一、同于诤事，不善忆持；二、内瞋恨；三、椎胸哭已；四、随使泪堕，一一提。
僧祇云：若尼自打不啼，啼而不打，亦打亦啼，俱提。
覆身同床戒。具四缘犯：一、同床卧，二、覆身，三、无病缘，四、随卧，便犯。
同被褥卧，同床不同被褥，同床同被褥，不同床在地上卧：亦犯。
故恼客旧戒。具四缘犯：一、知他比丘尼先住，后至；二、作故恼心；三、在前诵经，问义；四、言词了，便犯。
同活病不看戒。具四缘犯：一、是比丘尼病，二、是同活，三、无因缘，四、不看，便犯。
五分云：同学病不看，提。同学者，谓同和尚、阿阇梨及常共伴。若止住不同，无犯。
安居中牵他出房戒。具五缘犯：一、是僧房分得入已，二、先听在彼房住，三、瞋心牵出，四、无因缘，五、出户，便犯。
僧祇云：牵他出时，彼若抱柱、捉户、倚壁，随离一一处，皆提。若口诃叱，随语离处，亦提。此律：驱下二众，吉。
僧祇云：若尼出行，不付房舍、床褥与知事人，闭户而去者，提。十诵、伽论云：若鼾眠，应起经行。不能经行，应起屏处，不应恼他。
三时无事游行戒。具三缘犯：一、春、夏、冬游，无因缘；二、除受日，及春、夏、冬有利益因缘故，不犯；三、随所越界，便犯。
此律春、夏、冬游行，随村界，俱提。义云：不同旧解破安居行，提；春、冬，犯吉，听为羯磨塔事、僧事游行，不言春、冬受请。
安居竟不知请戒。具四缘犯：一、是檀越安居请，二、夏限已满，三、无因缘，四、不去，便犯。
母论云：若安居竟，应移余处。若有缘不得去，不犯；若无缘者，出界一日还来，不犯。五分云：若不限请，若更受请处，无犯。
泉渠水中露身洗浴戒。具三缘犯：一、是河渠水，二、露身洗浴，三、洗身遍，便犯。
僧祇云：尼入俗人室浴，有年少入，身怀妊，坏其净行。因制不听尼入浴室。病者在房然火，油涂揩。不如是者，越毗尼。十诵云：男子洗处、前浴，皆提。
过五日不看僧伽梨戒。具三缘犯：一、是僧伽梨，二、举处不坚密，三、过五日不看，便犯。
十诵云：故意不看五衣，俱提。
与僧衣作留难戒。具四缘犯：一、是檀那许施衣；二、知许施衣；三、作方便，劝彼不令施衣；四、施主息心，便犯。
辄著他衣戒。具三缘犯：一、是他衣，二、不问辄著，三、入村乞食，便犯。
与俗人外道衣戒。具四缘犯：一、是非亲里白衣、外道，二、是袈裟一衣，三、持与彼，四、前人领受，便犯。
十诵：与外道，与白衣，皆提。
义云：今数见尼僧往道士观求治病，交涉来往，供给衣食。因染俗情，坏其梵行，招世讥谤，损辱佛僧。非但师无纲纪，亦因前无法度。若有力罚令归俗者，此人为护法因缘故，当来之世必获净土之报。
僧祇云：若尼有德，听女人为儿乞小小破衣以禳灾者。不得与大者，不得自手与，应遣人与。
僧如法分衣遮不令分戒。具四缘犯：一、是僧作法分，二、恐弟子不得，三、遮令不分，四、僧不分，便犯。
与白衣、外道食戒。具五缘犯：一、是在家、出家外道，俱犯；二、知是；三、是食；四、自手与，非置地、使人与；五、彼领受，便犯。
五分云：若外道来乞，应以己分一团别著一处与，不得以僧食与。泛泛男子自手与食，提。亲里者，不犯。
义云：比见边方僧尼寺内设会及僧施，每唤道士同僧受施。灭法之原，无过此等。自惟高迈人天，重逾金玉，忽然下坠邪流，无辜自辱，岂不痛心？
与白衣作使戒。具四缘犯：一、是白衣，二、无病因缘，三、非时为作使，四、随使，便犯。
自手纺绩戒。具三缘犯：一、是麻缕，二、自手纺绩，三、随手一一犯提。
十诵云：若纺、萦、绩，若织，若擗，若抖擞，若缠手，随动手，一一犯提。缠线开不犯。五分云：尼自织作衣，提。若刺靴法张衣先刺，吉罗。衣差缩，听安相。
义云：今时尼众慕道者希，专事机帚，纺绩是常，作务精勤，经教多忘。贫者贪美不休，富则转生纷扰。还复仿习，恶法愈兴；荏苒流行，致乖常式。敬寻舍俗入道，冀免业因；入道被缠，反同累俗。静虑推事，深可悲乎。
著俗服辄在白衣床卧戒。具三缘犯：一、是白衣舍，二、是他夫妇常居止宿床，三、随卧，便犯。
经宿不辞主人去戒。具四缘犯：一、语主人在他舍内宿，二、不辞主去，三、无因缘，四、出门，便犯。
度妊身女人戒。具四缘犯：一、妊身，二、知，三、受具戒，四、三羯磨竟，便犯。
十诵：掘多尼生男儿，作是念：佛说比丘尼不得独房。乃至佛言：告诸尼等，与掘多尼作独房宿羯磨。是尼应与从僧三乞，牒乞而作。未离乳，听母触；余尼触，吉。离乳，母触，吉；余尼触，提。离，母共宿，吉；辞去后，提。五分云：听白二羯磨差一尼伴之；被差尼得羯磨故，不犯。自今已后，欲受戒时，先看乳相；若无乳相，不犯。僧祇云：不知在白衣时妊已度者，未应与受戒。待娩身已，若生女者，出草蓐已，与受具戒；若生男者，离乳已后，与受具。若有亲里将养，即与受具。
度童女年不满受具戒。具四缘犯：一、是年未满二十，二、知年未满，三、与受具，四、羯磨竟，便犯。
婆论云：六十已去，不得受大戒；设师僧强授，亦不得戒。以不堪任苦行道故，心智钝弱，听为沙弥。七岁以下，亦不许度。未满二十不得受具者，以其轻躁，不堪忍受寒苦，若受大戒，人多诃责，若是沙弥，人则不诃。
母论：年不满者，听数胎中年。又不满者，听数闰月。复不满者，听数十四日布萨。复不满者，佛言：实得罗汉果者，此是上法受具。虽不满二十，得戒，无犯。
不与二岁学戒羯磨戒。具五缘犯：一、是十八已上童女，二、不与学戒羯磨，三、年满二十，四、与受具戒，五、三羯磨竟，犯。
不说六法名字戒。具六缘犯：一、是十八童女，二、与学羯磨，三、不说六法，四、年满二十，五、受具戒，六、羯磨竟，便犯。
度受诸遮童女戒。具四缘犯：一、是诸根不具，二、知不具，三、与受具戒，四、三羯磨竟，便犯。
不以二事摄弟子戒。具四缘犯：一、是清净弟子，二、恒随和尚，三、师有法及衣食，四、不以此二事摄，便犯。
受戒已离和尚戒。具五缘犯：一、是和尚；二、有夏，堪摄；三、师不听去；四、未满六夏尼；五、离去，便犯。
未满十二夏度人戒。具三缘犯：一、内无实夏，二、与受具戒，三、羯磨竟，便犯。
僧不听度人谤僧戒。具四缘犯：一、内无实夏，二、僧不听，三、非理谤僧，四、言词了了，便犯。
父母、夫主不听辄度人戒。具四缘犯：一、有父母、夫主，二、不听，三、辄与受具戒，四、三羯磨竟，便犯。
不与学戒尼受具戒。具四缘犯：一、是学戒清净，二、满二年，三、无因缘，四、作心不与受具，便犯。
多度弟子戒。具四缘犯：一、是曾前度人，二、未满十二月，三、更度人受具，四、三羯磨竟，便犯。
僧祇云：若年年与弟子受具者，提；应停一年。若尼有多弟子，若一年与受学法，一年与受具戒，虽年年不犯。古德光师云：若宽解者，一年间与一人受具，一人依止，一人六法，一人沙弥尼，令得四人。若急解者，一年止得度一人。准此应然，据前僧祇，提。母论云：受一人具足，一年教授一切大道人所作法竟，然后更一人。若沙弥尼受学戒已，二年不得度沙弥尼。式叉尼受具已，得度沙弥尼。
不半月请教授师戒。具三缘犯：一、僧尼众各各五人已上，四人已下但犯吉罗；二、无因缘；三、不差人往请，便犯。
不诣大僧自恣戒。具四缘犯：一、是夏安居竟，二、五人已上成众，三、无因缘，四、不差人往自恣，便犯。
五分云：若尼聚落无比丘，自恣无请处。兰若有比丘，道路险难，彼比丘为尼入聚落自恣。尼先自众中自恣已，后差人往比丘中。教诫语同。
不依大僧安居戒。具三缘犯：一、在无比丘处，二、不作依止心，三、结安居竟，便犯。
不白入大僧寺戒。具四缘犯：一、是有比丘寺，二、不白比丘，三、无因缘，四、入门，便犯。
僧祇云：尼不白大僧入伽蓝者，最初入者，提；后入者，无犯。五分云：若立不见比丘，不得不白而入；须见比丘，应往前白。比丘筹量可听、不可听者。若人不见，及不听而入，提。
诃骂比丘戒。具三缘犯：一、是大比丘，二、以恶言骂彼，三、言词了了，便犯。
十诵云：喑嗌向比丘者，提。
骂尼众戒。具四缘犯：一、是尼众，二、因诤事瞋怨，三、以恶言骂辱，四、言词了了，便犯。
不白众使男子治痈戒。具缘可解。
然男女形别，理无交对。听彼破痈，容生染习，自坏心行，所以制也。
五分云：若令男子治痈，打钟集僧来往病人前。然后衣裹身，唯留可治处治之。
背请戒。具缘可解。
若受非正食请，及正食不足，背之无犯。十诵云：从今听尼数数食。何以故？女喜数数食故。乃至若尼能受请，都不食者，提。是中犯者，乃至不食一口，随受请不食，一一提。
于家生嫉妒戒。具四缘犯：一、施主好心，供养于师；二、见师得利，内生嫉妒；三、发言嫉师；四、言词了了，便犯。
十诵云：护惜他家者，人取觅，代他言无，提。五分云：嫉妒他人得利，欲专我得，犯提。
用香涂身戒。具缘可解。
凡出家修道，理宜观身不净，特生厌离。反用香气润泽涂身，令形香洁。耽著己体，情存放逸，患累之深，所以制也。
著妇人严身具戒。具缘可解。
既畜著俗人严身之具，多生染习，障道深故，故须圣制。
乘乘行戒。具缘可解。
五分云：乘乘行戒者，车舆象马，乃至著屐，皆名乘。若老病，若行路，乃至脚指病，无犯。僧祇云：若病人不能行，乘雌乘，无罪。
不著祇支入村戒。具三缘犯：一、有祇支，二、不著，三、入村门，便犯。
不安居戒。具三缘犯：一、是后安居日，二、不结安居，三、过后安居日，便犯。
诵咒为活命戒。具三缘犯：一、是世间咒术，二、为活命，三、言词了了，便犯。
十诵云：以外书声诵佛经者，吉。五分云：学迷人咒，起死人咒，兰。尼自使人卜，提。此律以世俗咒术教授白衣，亦提。
先不请比丘辄问义戒。
制意者，辄问即慢法轻人，递相穷诘，令彼恼，特非所宜故，所以制之。
若二人习一部，不解转问，无犯。
百夏尼不敬比丘戒。具缘可解。
若不礼敬，便有三过：一、违八敬教；二、违本受戒奉行之心；三、慢法轻人，情过是重故，所以制也。
第四篇，八提舍尼。
第五篇，众学戒。
七灭诤，亦僧尼同有。
上来所列诸戒者，逐尼数犯者述之。余不尽者，非无异相，或文繁寡要，或事希难犯，或其相易明，或其理幽隐。若欲广陈，恐盈卷轴；冀后博学，依文取决。
此篇大门有五：一、教有兴废，二、简知事德，三、秉教通塞，四、僧食通局，五、入众服仪。
第一，教有兴废者。夫轨范一界，统摄徒众。必须德行内充，威仪外肃；律教一宗，必先谙究；不惮劳苦，不存声誉。令远域异僧，欣心有所；界中行者，策神进业。此之御众，何事不行。故律云：非制不制，是制即行。如是渐渐令法久住。
若法出恒情，言无规矩，翻同鄙俗，何成匡众？宜自私退，息用慈怀。故律云非制而制，是制便断，如是渐渐令法速灭也。
第二，简知事德者。今此一门，总述诸德，若能纲纪，量过而行。偿违斯法，举不知时，诤事由生，恶法难息。故律云汝等莫数数举他罪，恐坏正法故。必具此德，恕而不治，正法亦灭。
律云：能举罪人，当具五德：一、知时不以非时；二、真实不以虚妄；三、利益不以损减；四、柔软不以粗犷；五、慈心不以瞋恚。能断事人亦具五德：一、持戒清净；二、多闻；三、广诵二部戒律；四、能问能答；五、如法教诃，及作灭摈。今五德善能灭斗诤事。治断非业亦具五德：一、观前事是实否；二、观合是时宜否；三、观僧不令生尘垢否；四、观有利益否；五、观得善伴否。处判他事亦具五德：一、善知不犯；二、善知犯；三、善知轻；四、善知重；五、善知决断无疑。
毗尼母论云：能谏之人，五法不须受：一、无惭愧；二、不广学；三、常觅人过；四、喜斗诤；五、欲舍道。
宝梁经云：二种人得为知事：一、阿罗汉，二、须陀洹人。所以尔者，诸余比丘，戒不具足，心不平等，是人不合为知事也。复有二人得当知事：一、能净持戒，识知业报；二、畏后世罪，有诸惭愧及以悔心。如是二人，自无疮疣，亦护他人。
若不具此德，率以庸情辄处判他，反成自累，何匡益他也？故律云：我说此人愚痴故犯波罗夷。谓不谙教纲，冥犯大罪。既知不易，诚为大诫。宜详圣意，省己为人也。
第三，秉教通塞者。大集云：若未来世，有诸王四姓，为护法故，能舍身命，宁护一如法比丘，不护无量诸恶比丘。是王舍身生净土中。若随恶者，是王无量世中不复人身。王等不治，则断三宝种，夺众生眼。虽无量世修戒施惠，则为灭失。又犯过比丘应须治者，一月、两月苦使；或不与语，不与共坐、共住，或灭摈出一国，乃至四国。有佛法处，治如是等恶比丘已，诸善比丘安乐受法，故使佛法久住不灭。
婆论云：违王制故，得吉罗。
涅槃经云：若善比丘置不诃责，当知是人佛法中怨。若能驱遣治罚，是我弟子真声闻也。
胜鬘经云：世尊应折伏者而折伏之，应摄受者而摄受之。何以故？以折伏、摄受者，令正法久住，天人充满，恶道减少，于如来所转法轮而得随转。
十轮云：若钝根众生，欲发善根，懈怠少智，忘失正念，贪著住处四事供养，离善知识；如此众生，令劝化，料理僧事，及以佛、法、和尚、阇梨，是为安置营事福处。
遗教三昧经云：若罪小者，罚令治塔寺；若中罪者，罚扫除寺；若上罪者，僧使若十日、二十日、三十日竟无缺失，当于众僧中忏悔。
夫惟尼众现居凡位，孰能无犯？遇缘成犯，宜依篇聚顺教治罚。或饮酒相打，令输财物，当时同和，唱制已后，便即自违，又藏匿不还。由犯财故，因兹犯重易轻，翻成自累。虽知非法，犹共立制同和故尔。此岂不由非法立制，能令正法不行，致有斯缪？或小小之过，暂违治摈，求忏不受，绵历岁月，益罪尤深。退道归俗，将由此起。或令尼等收刈谷麦，斩伐草木，种植根栽。或行医针灸，顺方治病，求贪俗利，苟自润身。或躬在店肆，贩卖治生，科敛酒肉，公然聚会。或受俗使役，往来媒嫁，行非犯重，和同共住。或独行无侣，轻触尊仪，染俗成风，不依内律。如是非法，众宜详可。灭法之原，无过此等。
有知解者，并不合随。若非法人多，不许违者，好人当作自脱之法。
僧祇云：若非法制，应诃令止；不肯者，当说如法欲已，起去。若众中有力者，诃令止。否者，听去。当语傍人言：此非法制，我不忍可。止得三人作，不得至四。恐彼成僧，破僧事起。故律云：不得僧举僧也。仍须向同意人边说。若不作，应说见不欲，与护心相应，当作是言：彼作非法，自有业报，何关我事？譬如失火烧舍，但自脱身，焉知他事？
五分云：若作非法羯磨时，不能转者，默然不诃；后言不可者，无犯。若作非法羯磨，不与欲而起者，无犯。
自大圣西隐，正教东流。时经像季，日就衰羸。持犯宪章，俄尔将尽。故略而不述，指在大本。若闻说者，反被陵辱，点污净心。兼恃势力，害清净人，其怀转恶，实难挫伏。致使大教息用，遗风讹替。故律云：应制不制，令戒毁坏，速灭法矣。
然将欲治摈，今依律文，便有九种，余八事希，兼复难行，故隐不述。默摈一种，持犯中要，应略出之。故智论云：如梵天治之。色界不语为乐，欲界不语为忧，故违情立治，制故不共语也。
第四，僧食通局者。夫身为大患，待形须济。畜服是同，教无偏局，十方同遵，理无乖背。无主无客，是所常仪。其中饮食，凡圣共有；鸣钟云集，遐迩同餐。今时诸寺，屡断僧食，苟自壅己，不兼于客。人情忌局，用心不等。伤一时众情，塞十方僧路。传谬后生，斯害甚矣。悭贪独润，恶业愈深。
报恩经云：知事人与客僧惜食，十九亿劫生屎尿中，其形似人，无有手足。
付法藏经云：有僧伽耶奢，大海边见堂阁严饰，满中僧众经行、禅思。鸣稚集食，食将欲讫，尔时肴膳变成脓血，便以钵器共相打掷，头面破损，血流污身，而作是言：何为惜食，今受此苦？于迦叶佛时，同止一处，客比丘来，咸共瞋恚，藏惜饮食而不共分。以此因缘，今受斯苦。
僧护经云：是诸比丘不打犍稚，默然受用。客比丘来，不与饮食，还空钵出。以是因缘受火床苦，筋肉销尽，骨如焦炷。从迦叶佛来，受苦不息。又不打犍稚，默饮僧甜浆，恐外僧来。以惜因缘故，入地狱中，饮啖融铜。
初献佛时，上中下座必教白衣奉佛及僧，献佛竟行与僧食，不犯。若不尔者，食佛物故，千亿岁堕阿鼻地狱。檀越不受前教，亦招前报。若生人间，九百万岁堕下贱生。何以故？佛物无人能评价故。
义问：今时七月十五日，四辈道俗造盆献供。随盆衣物，未审属谁？
答：随本主意。若将入佛、法，依施主本心。若标别者，众主尼等明解律人依经律断。并入安居现前尼，取一比丘尼分，一分入佛。所以然者，此为安居有劳，修道有益，故佛及现前尼，各得一分。故经云：目连虽得六通，非一人力之所奈何。仰藉十方佛僧，济魂拔亲，冀生善道。献佛及僧，意存救苦，故须僧分，不得余人。此律下文，时诸比丘分夏安居食及衣，佛言：不应分食，听分夏衣。此时通兼时僧现前施，名为赏善夏劳之物，故定入佛及僧。不得随情曲判，并入佛、法及常住僧。
今时数见僧尼情识暗短，谙究非长，昏于圣教。亲附白衣，巧诈多端，谄心求利。虽得献物，还将入己。或有主人隐匿施物，私背客僧，屏处共分，不均夏客。如是自垢本心，来生定堕恶道，又结无知、不学之罪。
故僧护经云：檀越施食，现前僧应分。待客去方分，入地狱中啖食粪尿。
宝梁经云：佛告迦叶：营事比丘数得僧物，悭惜藏举，或非时与，或有不与者。营事比丘以此不善根，当堕秽恶鬼中，常食粪丸。佛告迦叶：营事比丘宁啖身肉，终不得用三宝之物。又云：若有比丘或作寺主、维那，与檀越食，向白衣谗说众僧过恶，顺白衣情，不肯教诏，苟贪利养。或以随亲逐近，共相招致，不依年夏。所得之物，计钱犯重。又有比丘，或为寺主、维那，典掌物事，以自在力故，将众僧饮食，与白衣贤者。自不依众僧食，辄取僧食自食。以损僧物，死堕下贱，以力偿之。
本行集经云：一念之恶，能开五不善门：一、恶能烧人善根；二、从恶更生恶；三、为圣人所诃；四、退失道果；五、死入恶道。
佛藏经云：当一心行道，随顺法行，勿念衣食。有所须者，如来白毫相中一分，供诸末代一切出家弟子，亦不能尽。
五分云：十方众僧自有食分，依时而来，不须召唤。白衣及中能斋，亦得与食。
十诵、婆论云：若外道来，众僧与食，不犯；止不得自手与。以外道常伺比丘短，故开与之。
若不打犍稚，名盗食僧祇。若作相已，不来无犯。虽复打钟，而遮闭户不通客者，亦犯。若大界内有二三伽蓝同一布萨，食时各打钟，一切莫遮，清净无过。
大集云：若一寺一村，五法师住；鸣稚集僧，次第赋给，无有吝惜，不讼彼短：是名如法住大功德海。若无量破戒僧，但五人清净如法，护持佛法，愍诸众生，功不可计。
此律：客比丘初至，先语僧制法式等，无过。
见论：若至空寺，见树有果，应打犍稚；无者，下至三拍手，然后取食。否者，犯盗。饮食亦尔。若客比丘来，旧比丘不肯打磬者，客比丘应自打，食者，无犯。
僧祇云：若行食时，满杓与上座，上座应斟量，得遍当取。不得偏饶上座。若沙弥、净人偏与师僧、大德者，知事人应语言：平等与僧食，无高下。
婆论云：若众僧行饼，错得一番，不还僧者，犯盗。
五百问云：上座贪心偏食，犯堕。不病称病，索好食，得，犯重。
第五，入众服仪者。此律云：入众当具五法。一、应以慈心；二、应自卑下，似拭尘巾；三、应知坐起法，若见上座不应安座，若见下座不应起立；四、彼至僧中，不为杂说世俗事，若自说法，若请他说；五、若见僧中有不安忍，应作默然住之。
智度论云：佛圣弟子住和合故，有二种法。一者贤圣说法；二者贤圣默然。
夫论众法，轨用形仪。若清净可观，则物生善，天龙欢喜。威仪滥恶，便辱佛法，何所巨益？故十诵云：比丘衣服不净，非人所诃。又涅槃云：譬如破戒比丘，身无威仪也。华严云：具足受持威仪众法，是故能令三宝不断，法得久住。
惟佛教东流，年经六百，至于自行，犹成鄙俗。又华夷方隔，经律未学。虽剃发似尼，无妨俗风仍在，容畜非法之服，为佛法瑕疵。荏苒流行，致成常式。或著俗人袍袄、裈袴、斜靴；或发爪锋长，衣多聚腻；或画眉假饰，雕唇注口；或脂粉涂面，志染俗情；或歌舞宴会，公然放逸；或黑白同居，缁素混杂；或食座高声，不敬耆宿；或众僧未出，预走争门。列席寒心，观徒启齿。以此推之，岂成高尼之谓也？
见论云：若多闻弟子知禁律者，见余所用不当如法，即须打破，无罪；物主不得索偿。此律：佛敕比丘破檀尼迦非法瓦屋，亦无有罪。义云：恐恶法流行，染及清众也。
此篇大门有九：一、制意；二、净处；三、加法；四、辨过；五、翻净；六、对缘；七、互堕；八、俭开；九、净生。
第一，制意者。良由尼众报有优劣，上、中、下差，三种区别。若上达之徒，志力精强；制令分卫，以乞自活，情标方外，不居畜积。若中、下之流，抑同上士，资力不逮，容生退道。是以大圣慈愍，见饥丧命，方开同界别结储积，食不生罪，名之为净。若违别就同，长己贪结，业因不净，名之为秽。从改正名，目之为净也。
第二，净地处。此门有四。
一、篱墙不周净。此律云：半有篱障，多无篱障，都无篱障。垣、墙、堑、栅亦如是。
二、檀越净。一、食具是他物。故律云：自今已去，应作檀越食受，净人掌举，不得自受。若有所须，随意索取。二、处所是他物。故律云若为僧作伽蓝，未施与僧。虽食在中，不名有犯。三、食及处俱是他物，不属僧用。
三、处分净者。此律云：若檀越，若经营比丘，为僧作伽蓝时处分，如是言：某处为僧作净地。是名处分净。
四、白二羯磨结净地者。义云：谓伽蓝院相周匝，比丘尼在中有宿、煮过。无问住之久近，随处结之，除去比丘尼，然后结之。母论云：大界内无净厨者，一切宿煮不得食。乃至药草亦尔。
此律云：因比丘饿死故，听在伽蓝内边房静处结作净地。
五分云：诸比丘欲羯磨一房、一角，半房、半角，或中庭，通结坊内作净地，并听。
第三，加法者。
若欲作法，一切尼众并集大界内，遥指结之。不得坐净地中结。所以然者，以食望僧，是摄是障。以僧望僧，非摄非障。
上座令一旧住比丘尼起立唱云：
大姊僧听！旧住比丘尼，为僧唱净地处。于某处房内，为僧作净地。
律师问云：僧今和合，何所作为？答：白二羯磨为僧作净地。
大姊僧听！若僧时到，僧忍听。僧今于某处结净地。白如是。
大姊僧听！今结某处作净地。谁诸大姊忍僧结某处作净地者默然，谁不忍者说。僧已忍僧结某处作净地竟。僧忍默然故，是事如是持。
若后改转须解却者，律无解文，义准反结即成。
问：僧今和合，何所作为？答：解净地羯磨。
大姊僧听！若僧时到，僧忍听。僧今解某处净地。白如是。
大姊僧听！僧今解某处净地。谁诸大姊忍僧解某处净地者默然，谁不忍者说。僧已忍解某处净地竟。僧忍默然故，是事如是持。
第四，辨过者。其檀越、不周二净，无内外、昼夜，同宿、内煮无过，但不得触。若处分、羯磨二净，通尼在内检校，唯护明相。若共同宿，便坏食具，更须翻净，兼有内煮。
第五，翻净者。五分云：有诸木器腻不净，以瓦石揩洗恐破坏者，用沸汤净洗。
僧祇云：净人行食，净器堕比丘钵中，寻即却者，名净；停须臾者，不净。若是铜器，洗净用。木器若腻入中者，削剥却之；不可用，当弃之。
十诵云：若比丘尼有腻器，二三度用澡豆洗，故不净者，当以木刮却，然后澡豆二三遍洗，是净。余有未尽者，如米、面、油、酱等，于大僧寺及俗人家、沙弥尼、净人处，随多少更互博取。虽得本物，以入手两相舍意，故不犯。故见论：多比丘共一沙弥行，各自担食。至时自分已，沙弥语比丘言：今持我食与大德易。得已，复展转乃至下座。若不解者，教之亦得。义准翻净、共僧博等亦然。
若盆瓮等器有食腻者，釜上蒸之，内外热彻，腻出即净；一切铜器磨之即净；铁器以火烧内，趣令腻尽；木仓柜等，削刨泥拭；土仓窖等，随有更拭；石器者，或以水洗，或以镌治，亦得无残腻。此律得捉僧角杓、铜杓、浴床等，则无触净。
问：比丘不护净，何过耶？
答：依护净经云：由比丘触僧净，食不净故，五百岁堕饿鬼中，复五百岁堕狗中，复五百岁堕蜣螂中。复得人身，衣不盖形，食不充口。因说知事比丘触僧器故，堕饿鬼中，五百余年不见浆水。正欲趣厕，护厕神鬼打不得近。智度论云：沙门福田食，以不净手触，或先啖，或以不净物著中，入沸屎地狱中。五百问事云：精进知事人，以指挃僧净器，入啖粪鬼中，恒在厕上，不能得食。如是因缘至多，不可具述。行者慎之，不得自误。
第六，对缘者。初、明恶触者。十诵云：比丘食竟，以不净钵及食与沙弥、白衣洗钵竟，还著僧器中，是名净。一心过与，则无恶触。
僧祇云：若晒谷时，比丘在上行者，当脚处使净人扟去。难事急，虽蹈无罪。必天雨无净人时，得自遥掷物覆，捉净砖石镇之。忘覆食器亦尔。
比丘内手瓶中，错把净麨看，故名净。若还放瓶中，即为不净。
盘缘没䵃麦为器。船在水中非器，岸上为器。车驾牛时非器，无牛者为器。若食时，或甘蔗、萝卜束，豆囊上，令比丘坐，不动身，亦不得问。若动、问者，一切不净。若船车上载诸谷覆者，比丘得坐上，不得名字。若小车有净物，若取衣钵时动车者，一切不净，当令净人取。应令净人先上，比丘尼后上；若下时，比丘尼先下。若在载物车中，忽即车翻离牛者，一切不净。若牛绳尾未离车者，名净。
十诵云：比丘与沙弥担食道中，食时与沙弥，沙弥还与比丘者，先不共要，得食。反此不得。饭、粥、羹器倾侧，听佐净人正已，不得复触。若佐支釜亦尔。人、驴、车、牛等负食倾侧，亦尔。此律：若酥油瓶不覆，无净人覆者，自手捉盖，遥掷置上。若居士持食，寄比丘掌举，后索，还与比丘者，得洗手受之。五分云：若恶人以僧不净米一把投净米中，可分者除之；不可分者，趣去一把。
二、自煮者。僧祇云：姜汤不得自煮，以变生故。乞得冷食自温者，不犯。若作食时，净人小者，得捉其手教淘、泻、抒饭等。
三、内宿者。五分云：使净人于不净地洗菜，未竟，明相出者，则无犯。此律：有比丘持食来，觅净地未得，明相出，不犯。
四、内煮者。若在界内为他煮，不专私己。与他有余，洗手受食，不犯。
此律：式叉尼得与大尼过食，不得同宿。
第七、互堕者。此律云：安食具在树上，并从根断。若根在不净地，枝覆净地，果堕净地，或为风吹雨打、鸟兽堕者，但无人触、知，遇缘而堕，虽经明相，不成内宿。谓长足果也。若不净地，未长足来，运运重生，则无内宿。随时而取，得入净厨。若果菜已离本处者，随经明相，比丘尼若知，即不得食。
第八，俭开者。
此律：为谷米勇贵，人民饥饿，乞食难得，虽得少食，为贼持去。佛怜愍故，开界内共食宿、内煮、自取食，僧俗二食、水陆两果并不作余食法。
旧解：尼无余食法开。若据敬僧戒中，似尼犯足有余食法。今且论无者。
若俭时应开七罪，谓内宿、内煮、自煮、恶触、不受、足食、残宿等，三提、四吉。兼坏生种。如水、陆果子，不受而食，岂令净耶此律：若时世还贱，故依开食者，佛言：不得。如法治之。
十诵云：若饥俭时，食竟，得持残去。语施主知。
第九，净生者。僧祇云：每食时，上座应问：果菜净未？无虫否？问答如法已，得食。维那亦尔。此律净法有十。初五者：一、火净；二、刀净；三、疮净；四、鸟啄破净；五、不中种净。此五，刀、疮、鸟三净，应去子食；不中种净及火净，皮、子都食。次五者：一、皮剥净；二、㓟皮净；三、腐净；四、破净；五、瘀燥净。此五净根种法。故律云：水洗连根菜即名净。火净便通五种。
僧祇：多果同一器，一果作净，余者通净。若别器者，一一别净。甘蔗著叶，茎茎作净，无叶者，合束净。明了论云：自加行所作。如一聚果子，若未净者，但食皮肉，一一吉罗；若食核，一一得提。今以火触，止得一吉罗，令一聚果子俱净，免于多罪，岂非利益？僧祇云：树果野火所烧，灰围谷聚，恐非人偷，亦名为净。若食果核者，火净已听食；若皮净不火净，食核，得提。明了疏云：此净法不但约一物以成。如一聚桃李，但火一触，余皆成净。此作净体，本以为法，非使物不生，故名沙门净。
问：种、相云何别耶？
答：种者，谓根、茎可种植。或虽离地，从缘种之生者，亦名为种。相者，如诸果菜及余食饼，上有青华、白毛者，名生相。
此篇大门有六：一、药体；二、受意；三、受法；四、说净；五、通塞；六、重受。
第一，药体者。此有四。
一、时药者。此律有十：谓饭、麨、干饭、鱼及肉，枝、叶、华、果、细末磨食等。
二、非时浆者。僧祇云：谓一切谷、豆、麦，煮不破者，取汁而饮。诸生果汁等，要以水作净。若器底残水、被雨溅等，亦为净。
十诵云：若蒲桃不以火净，汁中不以水净，及互不净，不应饮。俱净得饮。
见论云舍楼伽浆者，谓藕根浆澄汁，使清净得饮。母论：种种果多，食不尽，听破汁饮。若不至初夜，变成苦酒者，不得饮，以酒势欲成故。
义云：若作浆法，要须汁滓相分，漉澄水清，其状如水，方得饮之。若有浊汁，与时食和，咽咽犯提。
三、七日药者。此律：苏、油、生酥、蜜、石蜜等五种，世人所识，当食当药，如食饭、干饭，不令粗现。有病因缘，得非时服。伽论云：沙糖浆亦得七日受。
僧祇云：此药清净，无时食气。一时受取，得七日服。人有四百四病。风病百一，用油脂治。火大热病，用酥治之。水病用蜜治之。杂病用上三药治之。
十诵云：石蜜不得辄啖，除五种人得食，谓远行人，病人，食少人，不得食人，若施水处和水得啖。五分：饥、渴二时，以水和饮。
四、尽形药者。僧祇云：胡椒、荜茇、姜、呵梨勒等。此药无时食和者，顿受，病比丘尼尽形服之。此律云：一切苦、辛、咸、甘等，不任为食者，听尽形服。见论云：一切树木及草，根、茎、枝、叶不任为食，并得尽形受服。
义云：今时多有僧尼非时分中，食于时食。何者是耶？干枣汁、生枣汁、乳酪、清浆、生藕根；或诸生果捣破，不以水和澄清，稠浊饮之；或食饧糖、清饭浆等。如是之类，非时而食，咽咽犯提。
第二，受意者。此门有二：一、手受，二、口受。
初、手受意。婆论云：有五义故制：一、为断盗窃因缘故，二、为作证明故，三、为止诽谤故，四、为成少欲知足故，五、为生他信敬心故。
次、口受意，为防手受故。若无口受，过午便失手受；由有此法，乃至限满，方始法谢。又为防非时、不受、残宿、恶触、内煮、自煮等七罪，手受但防不受、恶触二罪也。
第三，受法。初、受时食者，未受已前，要须识知食体，兼作普受之意，方得成受。故律云：欲受油错受酥等，并不成受。皆须心境相当，方得名受。唯除眼暗及不喜见沙门，得置地受。
二、受非时浆。口法者。诸律虽制受服，而无受法。自下受法及说净等，并准文义出，依行弥善。手执汤浆，至一比丘尼前云：
大姊一心念！我比丘尼某甲，今为渴病因缘故，此是姜蜜汤，为欲夜分已来服故，今于大姊边受。
若蒲桃、梨、柰诸果浆等，随其病缘，类牒说之。若顿受，不过须臾饮尽者，不劳加法。
三、受七日药者。
大姊一心念！我比丘尼某甲，今为热病因缘故，此是酥七日药分，为欲七日共宿服故，今于大姊边受。
如是风病服油，冷病服蜜，杂病服石蜜等。类牒可知。
四、受尽形药者。
大姊一心念！我比丘尼某甲，今为气病因缘故，此是薯蓣丸尽形寿药，为欲共宿长服故，今于大姊边受。
如是姜、桂及余丸散等，随病因缘，类牒可解。
若买药，令净人断价定已，比丘尼自选，令多于本分，买竟，然后遣称称已受取，不得置地，即须对同伴尼加其口法。如其不尔，停过须臾，失受、恶触罪生。不能如是之时，令俗人受取，持归和捣竟，然后口受最善。
第四，说净者。此七日药一种，作口法竟，偏心属己，故须说净。以药体是贵，资身力强，过畜延时，无变动义。若不说净，越过七日，便犯舍堕。余之三药，不具前意，不须说净。说净方法，如长衣法，唯云长药为异。
若初受药忘不说净者，不成恶触。故律下文云：受得生姜，忘不说净。佛言：应放地使净人作净已，自应洗手更受。故知忘受不成恶触。
第五，通塞者。手受为防其盗。一人受竟，通余尼共食，无罪。论其口法，亦通余人。由其口法加他二通之药：一者，味通；二者，手通。故舍与前人，受法不失。
第六，重受者。义云：论其手受，触失本受，即须更受。虽重，无过。若论口法，依婆论云：五日已还，净人来触，更余不受药来杂，更加七日法，不作二日法。正从法论，不从药势。六日已去，不得重加，以药物入净故，便随药势，更不加法。若药众多，不知何者是本药，应手、口二受，然后服之。若病重尼，不得口受，傍人直尔为受，与服亦得。设看病尼为手、口二受，称病人名，亦得成受。尽形寿药，若净人来触，直尔手受，不须作法，以口法不失。若余药来杂，更加口法受之。
此篇大门有十一：一、简请，二、释非，三、讣会，四、至家，五、就座，六、净食，七、香愿，八、受食，九、食仪，十、哒嚫，十一、还法。
第一，简请。此律：请有二种：一、僧次，二、别请。虽律开别请，然诸经论禁约者多。故梵网、仁王并广诃不为。十诵、善生：虽别请五百罗汉，犹故不得名请僧福田。若能僧中，请一似像极恶比丘，犹得无量果报。增一经、成论云：如饮海水，即饮众流，僧次亦尔。
比丘应供经云：若我弟子有受别请，定失四果，不名比丘道人，不名受檀越供养人。是人不得国王地上行，不得饮国王水。有五百大鬼常遮其前。是比丘七劫不见佛，不为授手，不得檀越之物。五百大神常随其后，言：佛法中大贼。佛言：莫如外道，亲近知识国王、大臣前，自唱言我得真道，欲受别请。若我弟子受别请者，非佛弟子，非求道人。是空作是计，名为畜生，地狱中人，不见千佛。
五分：但为解脱出家者，得为僧次请，唯除犯恶戒人。正法念经云：心常念他请唤与食，此是放逸因缘。
十诵云：别请有二处：一、寺上；二、施主门外。又别请人有四种：一、别请有德，二、别请耆年，三、别请亲属，四、别请主人。
又僧次对别请四句。一、初僧次，后成别请。谓寺上僧次差来，是僧次。至施主家，语言：今有德师来，称某甲请意。即答言：实尔。便成别请。二、初别请，后成僧次。谓寺上别请。至施主家，毁訾别请，赞叹僧次。后无别请心，故成僧次。三、前后俱别。四、俱不别。初及第三，犯别众提；二、四不犯。别请对别众亦有四句。一、别请非别众。谓寺上别请来，是别请。施主门外无人可别，非别众食。二、非别请是别众。谓施主门外有人可别，是别众食。谓寺上僧次请来，非别请。三、二俱别。四、二俱不别。二、三犯提，初、四不犯。
门外别者。谓施主家内先有三人，后别请门外一人，门外更有人可别，故是别请，亦是别众食。若施主家先无比丘尼，要门外别请四人，更有人可请，别众食。
婆论云：若聚落界内无众僧。有施主请四人已上，听打犍稚。若不打者，设知此中乃至一比丘尼不来者，得别众食罪。若疑有比丘尼者，不集亦犯。若打犍稚，不问有无，一切无罪。又僧祇食时应作四种相：一、打犍稚，二、吹贝，三、打鼓，四、唱令。若不作四相而食僧祇食，名不清净，名盗食僧祇食。不问界内有比丘尼、无比丘尼，不作四相，皆犯盗僧祇也。
第二，释非。五百问云：作佛得物，请比丘尼，不合食。沽酒家门，一切不得入；更有余门者，得入。若请比丘，当持一日戒，一日不沽酒。屠儿家亦尔。
僧祇云：若来请比丘尼明日食，不得定答云决去。应语云：若无缘事，当讣之。若有请僧，应问姓名、客人旧住巷陌，不得辄往。应先令一人，若月直、园民、沙弥在前访问。恐试弄比丘，及有留难，恐僧失食故。
十诵云：为知请故，须立维那。出要律仪翻为寺护，又云悦众，本音婆罗，此云次第也。
五百问事云：受别请已，遣人代去，主人意无在者，得；若嫌者，堕。
婆论云：被请人与僧同去，不白先入者，堕。经营知事人，在僧后到者，堕。食未嚫，去者，堕。余人私行，直报同学，得。
僧祇云：若念至精舍当食，若过余处食，悔过。若值彼僧受请，随去，无犯。
十诵、婆论云：檀越请僧食，僧次未到，自云：我应去。故妄语，提。若得食，计食犯重。十诵云：不请自来食，吉罗。鼻奈耶云：因饥俭请一、二人故，多人往恼乱施主，提。为病僧事、作衣事故，不犯。
僧祇云：得为俗家设会张幔，及设供具。唯不得与男子共举物。五分云：白衣应借僧卧具。
见论云：沙弥虽未受具，亦入比丘数。涅槃经云：乃至未受十戒，亦得受请。
第三，讣会者。此律云：若欲受请，应往众僧常小食、大食处住。若檀越白时到者，上座应在前行，如雁行而去。诸比丘应偏露右肩，在后行。若有佛、法、僧、病比丘事者，当白上座，在前去。必于众中有命、梵等难，若问、不问，听去。若上座道行大小便，应待来，然后如前去也。
第四，至请家者。十诵云：到食处，应默然一心，净持威仪，生他善心。当徐入徐坐。
义云：若至请家，未安佛座及圣僧座，尼众不得在先坐，当令先安诸经像在高显处，极使清净；后铺圣僧座。其法乃有五卷，即梁武帝对中国三藏出之，文广不录。
今依请宾头卢经云：令预宿请，在高显处，敷设虚软物为座。我若来时，坐处有相。今时僧尼多慢此法，轻辱圣仪，特乖佛教。既自无敬，亦令俗士不虔三宝。灭法之原，由今上座。
从此已下，更采经律补阙前文。文虽不次，于理弗乖。若敷圣僧座时，堪容一人大坐处。亦令施主依时宿请。其座上必须净洁，胜于僧座。仍不得刺华、散华在上。又不得彩画雕饰，相同于佛。其座高卑，不得越过尺六，还如凡座无异。亦不得用常住僧盘碗盛食置前，此唯得献华而已。若用钵盂、铜碗，通及化报，于理如法。所以同凡者，此宾头卢虽是圣僧，报身犹存，佛制令三天下每日讣供；又持戒之时，同凡僧无异。岂得破戒处高，兼触僧净器？圣僧钱还入圣僧用。若有余长，将入作圣座、钵盂、铜碗、匙箸、食巾、庙屋、灯烛等诸杂供养。但不得将入常住僧，及入私己用。亦不得造圣僧形像，置上座食堂头。傥宾头卢报身自来讣供，岂得推却素形而坐？亦不得将圣僧物，作余圣僧阿难、迦叶等形，何以故？以别属物，不得互用故。故律云：许此处，不得异处用也。
第五，就座者。此律云：菩提王子请佛，从于阶下，布衣令佛蹈上过。世尊不受，令却之，为未来比丘故。
又往食处，不应杂乱丛聚而住，应随次坐。上座入座已，应看中座、下座，勿令不如法、不善覆身。若有者，弹指令觉，若遣人语知，好如法坐。中、下座以去，互看亦尔。僧祇云：不好覆身坐者，谓著细生疏衣，形体露现。摩诃罗坐，尼坐不正，不得语令知，恐其惭耻，应作方便遣令取物。若淫女故作者，当自避去。
此律：至请家，彼此相问年岁大小讫坐。若恐日时欲过，听上座八尼次第坐，余者随坐。
五百问事云：若共师并坐，更无别处者，得；不得同盘食。沙弥威仪经云：若共师连坐饭，当离师六尺。
此律云：不应故在后往食上，令诸比丘起。见来亦不须起。若未来者，比坐开处。
僧祇云：若有可笑事，上座应语言：云何圣毗尼中，出龈现齿，呵呵而笑？当忍之，起无常、苦、空、无我、死想。若不可止，当以衣角遮口，徐徐制止。身不定者，当动手足，乃至折草，渐渐自制。义云：若至死亡之家，禁慎喧笑，不得妄谈世论，致俗讥诃。
五分云：若至请处，外有客比丘不得入，语主人听入；不许者，语云与我食分，自共等食；又不许者，应自语委知僧坊有食，可往彼去，然后乃食。
婆论云：通集门外比丘一处，唤一大者入。更余不集者，亦唤入之。虽打揵稚，终须不遮，方得清净。
长阿含经云：世尊讣会，常在众中坐，左面比丘，右面清信士也。
第六，净食者。此律云：上座应问云：果菜净未？若言未净，令净。
僧祇云：上座当知谁看房、谁病等，应语与食。若檀越惜者，应语：长寿！法应与，不得不与。若日晚者，应先取，发遣令去也。
第七，行香咒愿。增一云：有设供者，手执香炉，而白时至。佛言香为佛使，故须之也。
五百问事、三千威仪经云：不得立受香。因比丘受香，女触其手，欲心发退道。佛言：若立受吉罗。
十诵云：为诸天闻呗心喜，故开呗。
此律：佛受贾客麨已，然后咒愿。辩意长者子经云：食前咒愿。
僧祇云：上座应知前人所施，当为应时咒愿。若不能者，次座应说；又不能者，乃至下座；都无者，并得罪。杂宝藏经云：诸比丘，若说法咒愿，当解时宜，忧悲喜乐，知时非时。不得妄说。
第八，受食者。若欲受食，先量己身德行优劣，然后受食。不得自大，为施所堕。婆论云：如农夫作者，是功用果，非威势果。食其子肉者，是威势果，非功用果。僧祇云：告诸比丘：计此一粒米，百工乃成；夺其妻儿之分，求福故施，云何弃之？十诵云：应观是食难消、难办。
母论云：每得食时，应生厌心，为存身命故。又受人信施，不如法用，入三涂中受大重苦。若不受苦报者，食他信施，即破腹出，衣即离身。若前人无业而施者，能施、所施二俱为施所堕。智度论：食为行道，不为益身，如养马、养猪无异。
伽论云：若得食时，口口作念；得衣时，著著作念；入房时，入入作念。若钝根者，初得衣、食、房舍，总作一念。义云：初欲食时，先奉三宝、六道众生，已后当食。口口作念，摄受作三归之意：初下一匙饭时，愿断一切恶尽；入第二匙时，愿修一切善满；入第三匙时，所作功德，回施群生，普共成佛。此则口口受得菩萨三聚净戒，岂非大益耶？若不能口口作念，前总作一念已然后食之，亦得。
见论云：若人施佛食，谁合得食？若有侍佛僧，得食。无僧，白衣侍佛亦得食。此律云：供养佛塔，治塔人得食。
增一云：施中上者，不过法施。业中上者，不过法业。恩中上者，不过法恩。又施畜生，获福百倍。施犯戒人，获福千倍。
涅槃经云：因旷野鬼为授不杀戒已，告鬼言：我今当敕声闻弟子，随有佛法处，悉施汝食。若有住处不能施者，即是天魔徒党，非我弟子。
五分云：若与乞儿、鸟、狗等，应量己分内减与，不得取分外施。爱道尼经云：出众生食如指甲大。智度论云：鬼神得人一口食，而千万倍出也。
中阿含经云：若为死人布施祭祀者，若生入处饿鬼中者，得，余趣不得，由各有活命食故。若亲族不生入处中者，但施自得其福。乃至施主生六趣中，施福常随。以持戒但得人身，必须余福助报。
往生经云：以亡人衣物作福，死者七分获一。
此律云：比丘得食便食，为俗讥责。佛令唱等得已，然后食。僧祇：待唱等供，然后食。若时欲过，随下随食，无罪。十诵云：从今上座待唱遍闻等供声，一切僧共食。五分云：尼至请处，未唱随意食，口口提。下二众吉。
增一经云：诸王设供，自手行食，庶民同之。
此律：若请二部僧，先与比丘。恐日过者，一时与之。
僧祇云：食时，应护右手，当以左手受，饮器注唇。不得深含碗缘，又不得触著额鼻。及饮尽，留少许，于口饮处泻弃之，次与下座。沙弥食上闹乱，恐坏俗信，以水浇洒者，不犯弄水罪。
十诵云：食著手，不得振却。应拾取之。僧祇云：不得㗘㗱作声食。鼻奈耶律云：不得缩鼻食。
第九，食法者。僧祇云：上座应徐徐食，不得速竟住看，令年少狼狈、食不饱满。应相望看之。乃至待行水，随顺咒愿已，然后乃止。又云：居士饭僧讫，遗余食料，理与比舍。波离论云：出家僧尼、白衣等斋讫，不用澡豆、末灰、巨摩等漱口，皆不成斋法。如过去有比丘字莲提，六十岁持斋戒不阙，唯一日食，用巨摩、豆屑等成斋。若不尔者，皆不成斋。若依此律，但云知住时，知坐时，知卧时，于四威仪中随一时食五正食。足便成斋，不论澡豆。
第十，哒嚫者。四分云：由比丘食已默去，檀越生疑。佛令上座为说大嚫，乃至一偈云：若为利故施，此利必当得。若为乐故施，后必得快乐。
此律：粥初出釜画不成字者，无犯。厚便是正食。食足已后更食者，僧提，尼吉。
又施粥得五事善：一、除饥，二、除渴，三、消宿食，四、大小便调适，五、除风患。僧祇云：施粥得十利益。持戒清净人所奉，恭敬随时以粥施。十利饶益于行者，色力寿乐辞清辩，宿食风除饥渴消，是名良药佛所说。欲得人天长受乐，应当以粥施众僧。
此律：若上座不能为檀越说法咒愿，语能说者作。若不语、不受，并结有罪。若说大嚫时，上座四人相待，余者听去。
三千威仪经云：未饭不得为人说法。
婆论云：要食后说法，有四种益：一、为消信施故；二、为报恩故；三、令生欢喜心，善根成就故；四、为在家人应行财施，出家人宜行法施故。
见论云：听说义时，要撮诸文。
五分云：诸比丘请破戒、邪见、诸根不具者，叹呗说法，因此恶人得势，又能辱僧。佛言：请法师三藏，诸根具足者说。伽论云：若无能诵呗者，当次第差；若都无者，各诵一偈；能者不受，偷兰。
此律令说诸恶莫作一偈。增一经云：诸恶莫作者，谓戒具足，清白之行；诸善奉行者，谓心意清净；自净其意者，谓除邪倒；是诸佛教者，谓愚惑想灭。戒净故意净，意净故无倒，无倒故惑想灭也。
第十一，还寺者。五分云：还寺去时，上座八人相待，余人前去。
杂阿含经云：诸比丘食竟，皆入禅室坐禅。晡时，从禅起而说法也。
此篇大门有二：第一，入寺；第二，仪式。
第一，入寺者。此律云：旧比丘闻客来，应出外迎，为捉衣钵，安置温室、重阁，及经行处，供给水器等。问旧比丘：我若干岁，有房分否？答言：有。问：有人住否？若无人者，应问：有卧具、利养、器物、房衣等否？有者当取，至房受已。又问何处大小行、净地、不净地、佛塔、声闻塔、第一上座房乃至第四上座房等，一一别问。若不问者，主人一一示语。
客受房问主人已，应先礼佛塔，次礼声闻塔，后礼第一上座乃至第四上座。应偏袒右肩，脱革屣，右膝著地，捉两脚，如是言：大德，我礼。若四上座房内思惟，应随座次礼房。主人一一示语。十诵云：若上座时见，应礼。难见、远者，则止。
三千威仪经云：若入他房具五法：一、于外弹指；二、当脱帽；三、作礼；四、正住，教坐乃坐；五、不忘持经入。
五分：住处迮，不相识者，听同床坐，不得眠。
僧祇云：旧比丘应语客僧一切僧家制限。若客伴已去者，不得语令知，云不及伴；应语可小停息，更应有伴。必有急事去者，应给粮食，嘱累行伴。
五分云：白衣入寺，应借卧具受用。
三千威仪经云：新至比丘，以十事与之：一、当避与房，二、当给所须，三、朝暮问讯，四、语以习俗，五、当教避讳，六、当语请到处，七、语僧教令，八、当语某事可食，九、示县官禁忌，十、语以贼盗处所也。
第二，仪式者。五分：若四威仪不如法者，非为于世而作大明。
僧祇云：若行，平视；回时，合身回。中阿含经云：若朝乞食，守摄诸根。乞食已，收举衣钵，澡洗手足，以尼师坛著于肩上，至无事处，或经行、坐禅，净心中障已。于中夜时，入室欲卧，四襞忧多罗敷床上，襞僧伽梨作枕，右胁而卧；当头面向佛像处，足足相累，意系想明相。至后夜时，速起，如初夜法。僧祇云：头向衣架及和尚、长老比丘。初夜思惟自业。至中夜，右胁著下，累两脚，合口，舌柱上龈，枕右手，舒左手顺身上，不舍念慧，思惟起想。义云：一切天人龙鬼，是出家修道之缘，于彼幽显，不得轻有犯触。虽居暗室，常当自照。十诵云：灯明中不得眠。
母论云：若过十腊，有法事必能利益者，虽师不听，自往无过。
僧祇云：行时，先下脚跟，后下脚指。在道行欲宿，遣二年少比丘前觅宿处，索前食、后食，当白非时入聚落。得已还报。应展转相白入。
智论云：出入来去，安详一心；举足下足，观地而行。为避乱心，为护众生故。是名不退菩萨相。
僧祇云：不得作骆驼坐，应加趺坐。若疲极者，当互舒一脚。增一经云：今听比丘先以手凭座后坐，此是我教。十诵云：无病不得昼卧。若喜眠，应起经行。见论云：临欲眠时，先思于六念也。
三千威仪经云：不得于上座前踞坐，亦不得与三师并坐。
十诵云：听法时，上座来不应起，下座起者，吉罗。若和尚阿阇梨，恭敬故自起；不得令他起，吉罗。乃至听法，不得与沙弥同床坐，沙弥得与白衣同床坐。大比丘三夏，亦同床得坐。
三千威仪经云：欲上床时，当具七法。一、当徐却踞；二、不得匍匐上；三、不得使床有声；四、不得大拂床有声；五、不得大欠、大吒、叹息、思惟世事；六、不得群狗卧；七、起以时节，心走不定，当自责本起。
母论云：比丘贪著睡眠，废舍三业，不复行道，金刚力士诃责。佛言：食人信施，不应懈怠。夜二时中，应坐禅、诵经、经行；一时中，以自消息。是名卧法。僧祇：卧法如师子王，不得眠至日出。应于后夜当起，正坐思惟己业。又仰卧者，修罗；覆者，饿鬼卧；左胁，贪欲人卧也。
此篇大门有六：一、忏波罗夷法，二、忏僧伽婆尸沙法，三、忏偷兰遮法，四、忏波逸提法，五、忏波罗提提舍尼法，六、忏突吉罗法。
第一，忏波罗夷法者。此有三种：一、忏仪，二、忏法，三、行法。
第一，忏仪者。此律：比丘、比丘尼犯波罗夷已，都无覆藏心，令如法忏。
僧祇云：若犯罪已，啼哭不欲脱去袈裟，深乐佛法，令与学悔羯磨。比丘不净食，彼亦不净食。得与比丘授食。除火净五生种，及捉余金银等。应从沙弥尼受食。十诵云：若有犯此重戒者，如法乞羯磨，佛所结戒，一切受行。在大比丘尼下坐。不得与大比丘尼过三夜宿，自不得与白衣、沙弥尼过三夜宿。得为僧作布萨、自恣二种羯磨，仍不得自足僧数。余一切羯磨皆不得作。得受夏也。伽论云：谓无能作者，得作前二种法。大唐波颇三藏云：纵自言犯重，及有三根，自他相对，并成说净、受衣等。
阿毗跋律云：有比丘名僧伽婆薮，遂犯淫便自觉悟。舍钖杖、法衣，著小舍勒，出入大唱云：我是十方三世佛贼。遍求自悔，至持律所。知其犯重，即化作一大火坑。僧伽婆薮便束身走投火，火即变成凉池。律云：汝心如是，戒还得之，无破戒罪。即得罗汉。如僧伽婆，四事皆尔。母论云：与白四悔法已，名清净持戒。但此一身不得超生离死，然障不入地狱。
治禅病经云：犯重比丘将欲忏悔者，脱去僧伽梨，著安陀会，五体投地，如泰山崩，心生惭愧，供僧苦役，扫厕担粪。如是经八百日已后，香汤洗浴，著僧伽梨，入塔观像，见好瑞应有证后，为僧诵戒满八百遍，方得清净也。虚空藏经、佛名等经，若比丘、比丘尼犯四重、五逆，悉许得忏。然此诸经，并是大乘。若欲舍忏，特须自验根性，审看经意，然后得悔。不得见有斯经，便慢律教。
第二，忏法者。犯尼应具威仪，脱新衣，著故五条。至心恳恻来至僧中，五体投地，举声大哭，如泰山崩。自发露云：我是佛法中大贼，偷形出家，行非犯重。冒沾清众，自非他忏，罪中之极，恶中之大。省己患过，谁逾于我。污辱凡圣，坏灭佛法。恨不碎身如尘，历劫重谢。苟贪性命，但延朝夕。蒙世尊慈训忏法，携诱罪人，冀免来报。愿大众慈悲，布施悔法。作如是已，然后请云：
大姊僧听！我比丘尼某甲犯不净行，不忆数；或互用三宝物，盗满五钱，不忆数；或共男子互相摩触，不忆数；或犯八事成重，不忆数；或知他犯重，故作覆心，不忆数。此等诸罪犯已，都无覆藏心。今从众僧乞波罗夷戒。愿僧与我波罗夷戒，慈愍故！
上座问云：僧今和合，何所作为？
答云：与波罗夷戒羯磨。
大姊僧听！此比丘尼某甲犯不净行，不忆数；或互用三宝物，盗满五钱，不忆数；或共男子互相摩触，不忆数；或犯八事成重，不忆数；或知他犯重，故作覆心，不忆数。此等诸罪犯已，都无覆藏心。今从众僧乞波罗夷戒。若僧时到，僧忍听。僧今与某甲比丘尼波罗夷戒。白如是。
大姊僧听！此比丘尼某甲犯不净行，不忆数；或互用三宝物，盗满五钱，不忆数；或共男子互相摩触，不忆数；或犯八事成重，不忆数；或知他犯重，故作覆心，不忆数。此等诸罪犯已，都无覆藏心。今从众僧乞波罗夷戒。僧今与某甲比丘尼波罗夷戒，谁诸大姊忍僧与比丘尼某甲波罗夷戒者默然，谁不忍者说。
僧已忍与比丘尼某甲波罗夷戒竟。僧忍默然故，是事如是持。
第三，行法者。此律云：犯波罗夷戒已，当夺三十五事。一、不应授人大戒；二、不应受人依止；三、不应畜沙弥尼；四、不应受僧差教授比丘尼；五、若僧差，不应往教授；六、不应说戒；七、若僧中问答毗尼义，不应答；八、若众僧作羯磨，不应作；九、僧中简集智慧者评论众事，不得在列；十、若僧差作信命，不应作；十一、不得早入聚落；十二、不得逼暮还；十三、应亲近比丘；十四、不应亲近白衣外道；十五、应好顺从诸比丘尼教，不应作异语；十六、众僧随所犯，为作诃责羯磨已，不应复更犯此罪，余亦不应犯；十七、若相似若从此生；十八、若复重于此；十九、不应嫌羯磨；二十、不应嫌羯磨人；二十一、善比丘尼为敷坐具供养，不应受；二十二、不应受他洗足；二十三、不应受他安洗足物；二十四、不应受他拭革屣；二十五、不应受他揩摩身；二十六、不应受他善比丘尼礼拜；二十七、不得受他合掌；二十八、不得受他问讯；二十九、不得受他迎逆；三十、不得受他持衣钵；三十一、不应举善比丘尼为作忆念，作自言；三十二、不应证他事；三十三、不应遮布萨；三十四、不应遮自恣；三十五、不应共善比丘尼诤，又不得众中诵律，无能者听。
与波罗夷戒已，僧说戒及羯磨时，来与不来俱不犯。
若重犯淫戒，应当灭摈。若犯余篇，依聚得忏。
第二，忏僧伽婆尸沙法者。此有六种：一、释名，二、乞忏，三、夺事，四、杂行，五、出罪，六、诫勖。
第一，释名者。婆论云：僧伽者，名僧；婆尸沙者，名残。若犯此罪，垢缠行人，非全净用，有残之罪，须僧除灭，故名僧残。摩那埵者，毗尼母云：秦言意喜。谓比丘犯僧残行覆藏已，前虽自意欢喜，亦生惭愧，亦使僧喜。由前喜故，与其少日故，始得喜名。众僧叹言：此人因兹改悔，更不起犯，戒得清净。故名意喜。阿浮呵那，此名出罪羯磨，见论名为唤入众，亦名拔除罪法。母论云：谓清净戒生，得净解脱，善持起去，故名阿浮呵那。
第二，乞忏者。若欲忏此罪，无问有覆无覆，制在二部僧中，半月行之。数各满四人已上。若作出罪，僧尼两众，数各二十，不得减少。然请僧之时，须请耆年，明解律者，令尼生敬，不起慢意。下至四僧，多则弥善。安置尼寺别院，不生讥嫌处。僧尼二众，各须结界。忏竟，僧却解之。
忏尼来至二部僧中，具修威仪，脱去七条已，偏露右肩，涂跣合掌，曲身低头。自慨此罪垂入重处，曲蒙慈愍，特赐忏法。自惟我身佛法中贼，诈被法服，冒沾清众；恃己高行，望他尊敬；恶中之恶，无过我等。举声悲泣，尽心自责。如是诫已，四向礼僧竟，来至羯磨师前，长跪合掌住。傍人取其犯名，教乞羯磨。师教亦得。
大德僧听！我比丘尼某甲故犯媒嫁男女，得僧残罪，不忆数；或犯言人，得僧残罪，不忆数；或犯独渡水、独入村、独宿、独在后行，得僧残罪，不忆数；或受染心男子衣食，得僧残罪，不忆数。今从众僧乞十五夜摩那埵，愿僧与我十五夜摩那埵，慈愍故！
羯磨师问云：
僧今和合，何所作为？
答：作十五夜摩那埵羯磨。
大德僧听！比丘尼某甲故犯媒嫁男女，得僧残罪，不忆数；或犯言人，得僧残罪，不忆数；或犯独渡水、独入村、独宿、独在后行，得僧残罪，不忆数；或受染心男子衣食，得僧残罪，不忆数。今从众僧乞十五夜摩那埵。若僧时到，僧忍听。僧与比丘尼某甲十五夜摩那埵。白如是。
大德僧听！此比丘尼某甲故犯媒嫁男女，得僧残罪，不忆数；或犯言人，得僧残罪，不忆数；或犯独渡水、独入村、独宿、独在后行，得僧残罪，不忆数；或受染心男子衣食，得僧残罪，不忆数。今从众僧乞十五夜摩那埵。僧今与比丘尼某甲十五夜摩那埵。谁诸长老忍僧与比丘尼某甲十五夜摩那埵者默然，谁不忍者说。
僧已忍与比丘尼某甲十五夜摩那埵竟。僧忍默然故，是事如是持。
第三，夺事者。羯磨师作法已，当诫敕云：善女人听！此白四羯磨，是圣教良药，遵之在心。夺三十五事，是折伏法，勿得有违。执众劳苦，更奉净尼，是调伏法，一一顺行。白等八事，是发露法。宜加愧省，深自慨责，忆念依行，日日作白，勿令违阙。阙者失宿，自慢慢他。
既示诲已，因僧集时，即作白云：
大德僧听！我比丘尼某甲故犯媒嫁男女，得僧残罪，不忆数；或犯言人，得僧残罪，不忆数；或独渡水、独入村、独宿、独在后行，得僧残罪，不忆数；或受染心男子衣食，得僧残罪，不忆数。已从僧乞十五夜摩那埵。僧已与我十五夜摩那埵。我比丘尼某甲，从今日行摩那埵，白二部僧，令知我行摩那埵。
若已行一夜者，余词同上，乃至云：
僧已与我十五夜摩那埵。我比丘尼某甲，已行一夜竟，余十四夜在，白二部僧，令知我行摩那埵。
若外客僧尼来入界时，皆应作白云：令知我行摩那埵。若外客多时，应白云：诸大一心念等，余亦同上。若外客僧尼年耆宿老者，待至房内，安置坐已，然后作白亦得。
作白之时，恒生惭愧，悲慨自责，不生戏笑。外客受白，亦生惭愧，不得轻弄。如是行法，客主应教，外生物善。
第四，杂行者。此律云：得摩那埵时，亦同行覆法。唯僧中宿、日日白僧为异。
应日三时见清净僧，一切如法作，不应违逆。至布萨日，应扫洒布萨处，供给水器、具舍罗等。在小房中住，不应二人共宿。若众僧衣物，得随次取之。在大比丘尼下，式叉尼上坐。不得与清净比丘尼共经行，同一床一版。应作隔断已，然后坐。应供给清净二部僧，见有客来，代担衣钵，乃至洗除圊厕，勿令慢惰。不得在屏房内，以客来不见故。应至小屋绳床，居在门首，伺侯外客，勿令默入不知。
若大众难集，若不欲行，若彼人软弱，多有羞愧，应至僧所，白云：
大德！我今日舍敕不行。
若欲行时，还至僧所，白云：
大德！我今日随所教敕当作。
见论云：行别住人，有人请唤，或与人受戒，得停行法，事罢续行。若寺中多有比丘尼来去难白，昼日得舍行法，明相未出，还须白行。
十诵云：乃至六夜法，白僧停，得二十五夜。
此律云：其忏尼得更互作使、礼拜、迎逆，亦得受沙弥等礼拜。
有八事失夜法，应当慎护：一、往余寺不白，二、有客比丘尼来不白，三、有缘事自出界外不白，四、寺内徐行者不白，五、病不遣信白，六、大僧不得二人同室宿，七、在无比丘尼处住，八、不半月半月说戒时白。此之八事，不得违阙，随违一事，即失一宿。
第五，出罪者。此忏尼次第具行十五夜法已，应净剃发，著受七条，被覆肩衣，著净革屣，具修威仪，来至二部僧中，四向礼僧足。殷勤虔恳责悔先罪，自惟罪衅，生女人中，污染僧众，其过甚多。今蒙大德等慈悲示诲，得免诸障，不胜喜跃。如是谢已，后乞出罪云：
大德僧听！我比丘尼某甲故犯媒嫁男女，得僧残罪，不忆数；或犯言人，得僧残罪，不忆数；或犯独渡水、独入村、独宿、独在后行，得僧残罪，不忆数；或受染心男子衣食，得僧残罪，不忆数。已从众僧乞十五夜摩那埵，僧已与我十五夜摩那埵。我比丘尼某甲行十五夜摩那埵竟，今从众僧乞出罪羯磨。愿僧与我出罪羯磨，慈愍故！
羯磨者问僧云：
僧今和合，何所作为？
答：作出罪羯磨。
大德僧听！此比丘尼某甲故犯媒嫁男女，得僧残罪，不忆数；或犯言人，得僧残罪，不忆数；或犯独渡水、独入村、独宿、独在后行，得僧残罪，不忆数；或受染心男子衣食，得僧残罪，不忆数。已从众僧乞十五夜摩那埵。僧已与比丘尼某甲十五夜摩那埵。此比丘尼某甲已行十五夜摩那埵竟，今从众僧乞出罪羯磨。若僧时到，僧忍听。僧今为比丘尼某甲作出罪羯磨。白如是。
大德僧听！此比丘尼某甲故犯媒嫁男女，得僧残罪不忆数；或犯言人得僧残罪，不忆数；或犯独渡水、独入村、独宿独在后行，得僧残罪，不忆数；或受染心男子衣食，得僧残罪，不忆数。已从众僧乞十五夜摩那埵。僧已与比丘尼某甲十五夜摩那埵。此比丘尼某甲已行十五夜摩那埵竟，今从众僧乞出罪羯磨。谁诸长老忍僧与比丘尼某甲出罪羯磨者默然，谁不忍者说。
僧已忍与比丘尼某甲出罪羯磨竟。僧忍默然故，是事如是持。
第六，诫勖者。律师作羯磨已，当诫敕云：诸姊等谛听！今时经像季，法逐人讹，犯者竞兴，悔意转奸。虽乐剃发染衣，俗情犹在。是以能受、能破，厌戒、厌持，不欣忏犯，好入地狱。苟求资荫，不希出世。今既犯戒，类同斯祸；赖蒙改悔，策励前非；忏于先罪，诚为大诫。故论云：若有二十清净比丘出僧残罪者，我法不灭。今善女人等已兴隆正法，令不断绝，则是真佛子，能报三宝重恩。复使凡圣欣庆，道俗钦仰。自今已后，愿更莫犯，如护鹅珠、草系比丘无异。假令欲忏，因缘难办。今末法中恶比丘尼多，尚不欲闻其名，况当听汝忏悔。如是诫约，令息后犯。
诸忏尼等一时合掌答言：顶戴奉持！愿尽未来际，终不敢犯。
第三，忏偷兰遮罪者，别有两种：一、出罪轻重，二、出忏仪式。
第一，出罪轻重，复有二节。一、初篇下从生方便偷兰遮。二、不从篇下生者，名为独头偷兰遮。
第一，从生方便。复有三品：一、上，二、中，三、下。故十诵云：从初篇下生重，此近方便兰，应一切僧中忏。若初篇下生轻，二篇下生重者，应界外四比丘众忏。若二篇下生轻者，应界内一比丘前忏。
上来虽分轻重，然未识罪名，自下具显出之。后时兴忏，令识易行。
初篇生重者。就尼八重中，且逐数犯者，述其三五。如欲犯淫，共男子身口交触，未得畅遂，得初篇方便重偷兰遮。或欲盗五钱，已捉物著，因缘不遂，得重偷兰遮。或受男子摩触腕已前，膝已下，邻近重境，得重偷兰遮。或欲犯八事，已犯前七，垂犯第八，遇缘不遂时，重偷兰遮。或知他犯重，故作心覆，未经明相，临晓悔露，得重偷兰遮。如是等罪，并依十诵一切僧中悔。
若从初篇生轻者，如欲犯淫、犯盗等，已邻近人物者，因缘不遂，得初篇方便轻偷兰遮。二篇生重者，如欲媒嫁，受男家语将报女家，受女家语还男家，临报还悔，得重偷兰遮。或言人口说，至官欲道名字，方便还悔，得重偷兰遮。或独入水，不待后伴，欲双脚上岸，方便还悔，得重偷兰遮。或独行至村，临越村界，方便还悔，得重偷兰遮。或独宿离伴伸手外意，临至明相，方便悔露，得重偷兰遮。或独在后行，欲俱离见闻，垂离还悔，得重偷兰遮。上来两篇轻重二位，依十诵，界外四比丘前忏。
第二篇生轻者。如欲媒嫁，受男家语将报女家，未至还悔，得第二篇方便轻偷兰遮。或言人口说，未道名字，方便还悔，得轻偷兰遮。或疾疾入水，不待后伴，方便还悔，得轻偷兰遮。或独入至村，未入村界，方便还悔，得轻偷兰遮。或独宿离伴，去明相犹远，方便还悔，得轻偷兰遮。或独在后行，欲离见闻处，方便还悔，得轻偷兰遮。或欲受染污心男子衣食，未得入手，方便还悔，得轻偷兰遮。并依十诵，界内对一比丘前忏。
第二，独头偷兰遮者。准十诵有三品。若受用石钵，瞋心裂破五衣，著外道衣，灌下部，露身行，畜用人发，食生肉，盗一二钱等，并对一人前忏。若破羯磨僧，盗得三钱，共男子摩触一有衣一无衣等，并对四人前忏。若盗得四钱，盗僧食，共男子摩触腕已前膝已下，并界内对一切僧前忏。
此律别众戒中，大众者，若过四人。若据此文，纵犯中品罪，亦名大众忏。小众者，下灭诤犍度中，若二、三人，名为小众。若据此文，十诵对四人忏者，亦名小众也。
此律：教二人行淫，成者，偷兰遮；不成者，突吉罗。亦是自性偷兰遮，应对小众忏。
第二，出忏仪式者，别有三节：一、大众法，二、小众法，三、一人法。
第一，大众法。若欲忏悔，要五人已上，得受他忏。忏主作单白和僧羯磨，不落僧数。又依婆论，无问轻重，悉从僧三乞已，然后请忏主对首三说，如忏波逸提法。
犯尼具修威仪，来至僧中，问讯长跪云：
大姊僧听！比丘尼某甲，故犯不净行，已共男子身口交触，未得畅遂，犯初篇方便重偷兰遮罪，不忆数；或犯盗用四钱，得独头偷兰遮罪，不忆数。今从众僧乞忏悔。愿僧听我忏悔，慈愍故！
次至忏悔主边礼已请云：
大姊一心念！我比丘尼某甲，今请大姊为偷兰遮忏悔主。愿大姊为我作偷兰遮忏悔主，慈愍故！
次忏主尼先作单白和僧云：僧今和合，何所作为？
答：单白忏重偷兰遮羯磨。
大姊僧听！比丘尼某甲故犯不净行，已共男子身口交触，未得畅遂，犯初篇方便重偷兰遮罪，不忆数；或犯盗用四钱，得独头重偷兰遮罪，不忆数。今从众僧乞忏悔。若僧时到，僧忍听。我受比丘尼某甲忏悔。白如是。
白已广为说罪相，语云：大姊！今依婆论云：犯戒有三：一、犯业道罪，二、犯恶行罪，三、犯戒罪。又忏法有四：一、更相易脱忏，是凡愚忏；二、永断相续忏，是凡智忏；三、焦业忏，是贤人忏；四、灭业忏，是圣人忏。汝既出家为尼，虽非贤圣，亦应作上品凡智永断相续忏。既居凡位，孰能无犯？犯已能悔，是第二健人。佛制禁戒，宁死不犯，如护鹅珠、草系比丘，此是第一健人。汝已破佛净戒，今生忏悔，即是第二健人。若不忏者，便是地狱之人。虚受信施，如热铁缠身；冒受他食，如咽热铁丸；出入行来，犹如猎师。内怀腐烂，外现完净；诈沾清众，望人师敬；心无惭耻，畜生无异。如是方便诲责，令永断前罪，兼息后犯。
忏尼闻法已，发大惭愧，起殷重心，然后舍罪云：
大姊一心念！我比丘尼某甲，故犯不净行，已共男子身口交触，未得畅遂，犯初篇方便重偷兰遮罪，不忆数；或犯盗用四钱，独头重偷兰遮罪，不忆数。今向大姊发露忏悔，不敢覆藏。忏悔则安乐，不忏不安乐。忆念犯发露，知而不覆藏。愿大姊忆我清净，戒身具足，清净布萨。
次忏主诃责问云：汝识是罪否？
答言：识。
又忏主语云：毁犯甚易，忏悔极难；自责汝心，当生厌离。乃至形枯命终，更莫毁犯。
答言：顶戴持，不敢更犯。
第二，小众忏者。
十诵云：若四人受他忏，则无单白和僧之仪，止得回问边人。
受忏尼问边人云：诸大姊等听！我受此比丘尼某甲忏悔否？
诸尼答云：姊好。
大姊一心念！我比丘尼某甲，故犯淫、盗满五钱，已邻近人物，因缘不遂，犯初篇方便轻偷兰遮罪，不忆数；或犯媒嫁，受男家语将报女家，受女家语欲报男家，临报还悔，犯第二篇方便重偷兰遮罪，不忆数；或盗用三钱，得独头中品偷兰遮罪，不忆数。不敢覆藏。忏悔则安乐，不忏不安乐。忆念犯发露，知而不敢覆。愿大姊忆我清净，戒身具足，清净布萨。
第三，一人法者。
大姊一心念！我比丘尼某甲，故犯媒嫁，受男家语将报女家，受女家语欲报男家，未至还悔，犯第二篇方便轻偷兰遮罪，不忆数。今向大姊发露忏悔，不敢覆藏。忏悔则安乐，不忏不安乐。忆念犯发露，知而不覆藏。愿大姊忆我清净，戒身具足，清净布萨。
此方便独头偷兰遮。并还有方便独头吉罗。如欲犯初二篇罪，欲动身口，遇缘还止，得方便吉罗。如欲盗四钱、媒嫁等，阙缘不果，得独头吉罗。此之两品，各有经夜、随夜展转覆。
第四，忏波逸提法者。此有两重：一、忏三十舍堕，二、悔波逸提罪。
就初又二。一、众法难行，略而不述。二、明对首易忏，别有七重：一、简财，二、舍财，三、舍罪，四、还衣，五、忘物，六、舍宝，七、杂法。
一、简财者。若犯长中，除八不净财，余一切须说净者，无问轻重，皆须说净。如尼十六枚器，有长、不说净，并制有罪，岂非重？若是长财未被说净者，唯除负债未入手，或他寄来，或买得他物，断价已定，先未入手，皆不须舍。已曾入手，令寄他边，此须索舍。若已入手中，除共物未分，舍与三宝，决属乞他，或香案、巾帊、窗户、帘幕、床帷、席等，并不合舍。十诵云：床、褥、荐席、钵囊、氍氀、衣帐等，悉属房物，不须说净。经巾、钵囊、卧具，非身著用者，皆不犯长。若著用中，鞋、靴、履、袜，非衣所摄者，不须集舍。自外供身之具，无问毡、被，皆须集舍。
五衣之中，随多少离宿犯舍者，至时文中一一别称。
次贩卖舍中，谓自手于俗人边买衣、食具，一切钵、器、瓶、碗、鞋、袜等。无问轻重、多少，虽非犯长，无非自口断决，争价上下，乃至增减一钱，即成卖买，皆犯舍堕。自外田宅、奴婢、车乘、机案等，同八不净财，不须集舍，但作吉罗忏。以体是重物，不能随身修道用故。
若生活至多，散在余处，财当别舍，其罪同忏。忏竟，诸处次弟还衣亦得。
第二，舍财者。应将合舍之物，来向自然界中，或至白衣家，或作法界内无僧，或有二尼已下，并得对首舍衣。总束此物，至忏主尼前放地已，具修威仪，四向礼佛竟。次礼忏主尼三拜竟，然后近衣物边长跪，手执衣物舍云：
大姊一心念！我比丘尼某甲，故畜多长财，过十日不说净，犯舍堕；离五衣宿，犯舍堕。贩卖得财，犯舍堕；回僧物，犯舍堕。互乞酥油，犯舍堕；回现前僧食直作衣，犯舍堕；过畜长钵，经宿不说净，犯舍堕；过畜十六枚器，经宿不说净，犯舍堕；共贸衣已后强夺得，犯舍堕。如是众多衣物，犯舍堕，不忆数。今持此衣物舍与大姊。
第三，舍罪者。先请一清净比丘尼为忏主，谓不犯八重、十三难。若犯下四篇已经忏悔者，三根清净，得为忏悔主。不尔，反成自累，何成益物？故律云：有犯者，不得受他忏悔，不得向有犯者解罪。既知此已，省己行之。
大姊一心念！我比丘尼某甲，今请大姊为波逸提忏悔主。愿大姊为我作波逸提忏悔主，慈愍故！
次忏悔主先问傍尼云：大姊等听！我受此比丘尼忏悔否？
傍尼答云：好。
次受忏为尼答云：受汝忏悔。
然后广为说罪恶果报云：大姊！既是佛弟子，依佛出家，行佛净戒。今故毁破，何名尼也？佛制禁戒，宁死不犯。令衣钵随身，长衣说净。今违圣教，名破戒人。心无惭耻，受他信施。若受他食，即是洋铜灌口；著他施衣，便是热铁鍱身。若死入地狱，饥吞热铁丸，渴饮沸铜汁，无量岁中受诸苦恼。后生为虫，常在厕中，以食不净故。或生寒鸮无毛身中，或生裸国中，常无衣服，以离五衣宿故，受苦如是。姊！姊！今可发大惭愧，自向佛僧求哀忏悔。
如是忆悔已，先忏吉罗，后悔提罪。如犯长衣，曾经著用，兼听说戒，隐覆不忏，便生八罪。谓覆提有二，著、妄有二，覆随著、妄有四。此之八品，并号吉罗。若计犯数，乃有无量，皆入忏中，应云不忆数。或无覆者，则不须此。乃至七聚亦有覆随吉罗，准说可知。
忏此八，应对一人悔。
问：何以得知此八得对一人悔？
答：准论云：故作者对一人悔，误作者自责心忏。明了、婆论并云：轻者责心，重者对人。此则文顺理通，于义不乖。
比来诸师多引律文，又有小罪不从人忏。依此一教，遂即雷同，总判责心，良恐非法。然律不从人忏者，谓误作也；论对人者，谓故作也。此则律、论各谈一见，会通皆得。今犯此八，并隐而不说，岂得误轻耶若欲忏者，应请一清净比丘尼为忏悔主，具修威仪，至忏悔主前云：
大姊一心念！我比丘尼某甲，今请大姊为突吉罗忏悔主。愿大姊为我作突吉罗忏悔主，慈愍故！
次舍罪云：
大姊一心念！我比丘尼某甲，故畜长衣经十日不说净犯舍堕，不忆数。识知是罪，故作心，经夜覆藏得突吉罗罪，不忆数。第二夜已去，乃至多夜随展转覆藏得突吉罗罪，不忆数。经僧说戒时，尼八处三问，犯默妄语，得突吉罗罪，不忆数。识知此罪，故经夜覆藏，得突吉罗罪，不忆数。今向大姊发露忏悔，不敢覆藏。忏悔则安乐，不忏不安乐。忆念犯发露，知而不覆藏。愿大姊忆我清净，戒身具足，清净布萨。
次忏提罪云：
大姊一心念！我比丘尼某甲，故畜众多长衣，过十日不说净，犯舍堕；故离五衣宿犯舍堕；贩卖得财犯舍堕。各不忆数。是诸衣物已舍与大姊，是中各犯根本波逸提罪，不忆数。又犯舍衣财已用坏尽，是中亦犯根本波逸提罪，不忆数。今向大姊发露忏罪，不敢覆藏。忏悔则安乐，不忏不安乐。忆念犯发露，知而不敢覆。愿大姊忆我清净，戒身具足，清净布萨。
忏主语云：汝识是罪否？
答云：识。
又语云：自责汝心，生厌离意。乃至形枯命终，更不得犯。如护鹅珠、草系比丘无异。
答：顶戴持，不敢更犯。
第四，还衣者。若舍长衣、长药、十六枚器等，并由贪心过畜不说，故必须经宿还，为断相续故。若舍离衣宿、贩卖得诸物，并须当座还之。
若犯长衣等，有远行因缘不得经宿者，忏主尼即座展转付彼知识尼，得衣已，屏处与之亦得。
第五，忘舍衣财者。谓舍衣已，或还衣竟，而未说净，忽见本舍之财，即生己想，还成相染；一切不成，更将总舍。若衣已说净，后见本忘物，前舍并成，净法不失；后忘元物，或别舍。若衣已舍，未还主者，见本忘物，即须别舍；共本舍衣总还其主，令同说净。
既知舍财不易，未舍物前，应总作念云现集之财，今并将舍；已外忘财不集者，决定舍与三宝、同学、知识之意。如是念已，后见本忘物，无问早晚，前舍并成。若舍已还，未得说净，见本忘物，方生舍念者，不成。由染意前生，舍心后起故。
此谓长财舍竟，还见长财等，故有相染。若见本忘物是贩卖财者，无相染义。若舍堕还竟，见本长财过十日者，此入相染之例，便作长犯舍之。以贩卖财罪，已舍忏竟，同是长财也。
第六，舍宝者。当取所畜钱宝、金银等，舍与知法白衣、净人，云：此是我所不应畜，汝当知之。
舍已，其罪对尼忏。忏主未舍罪前，应问：所畜钱宝，并舍与白衣、净人未？
答：已舍。若未舍者，教如法舍已，然后罪同前忏。自余谷米等，并同前说净篇述。
第七，杂法者。此别对首法，若能、所满四人已下，但使无僧，不问作法、自然界中，并成对首。若能、所满五人已上，作法界内及戒场上，不合对首，应作众法舍之。纵自然界及白衣舍，亦不合对首舍。以正忏悔时，尼唯是所忏，不落僧摄；余尼展转忏竟，还堕僧数。又余忏尼虽未舍忏，以体是大尼，岂非僧摄？既成僧故，何得对首舍忏？
若知不易，众法复难，欲得受多尼舍忏之时，令诸忏悔尼总向大界内坐，忏主尼一一唤来，入自然界内。如是展转作法，乃受无量，皆成如法。不尔之时，徒自费功，财还不净，虚为独善。数见僧尼共行此法，别疏记之。
第二，单忏百七十八单提法。此中分二：
一、若有覆藏突吉罗，亦有轻重两位；谓轻者责心，重者对人。此二法下忏突吉罗中具说。
二、若犯提、吉不覆藏者，则不须此。
今且出根本忏法，具修威仪，请一清净比丘尼为忏悔主已。云：大姊一心念！我比丘尼某甲，今请大姊为波逸提忏悔主，愿大姊为我作波逸提忏悔主，慈愍故！
受忏尼应语忏悔尼云：某甲身器岂得清净？非行者良缘。大姊既犯佛戒，还须向佛忏悔；譬如因地而倒，还须托地而起。如是生殷重心，请十方诸佛同时加被，为我证明。兼说利养难消，出家难得，种种方便，随时诲责，大同舍堕中说。广诫敕已，告言：罪相如是，何得隐藏？若欲忏悔，具须陈说，除疑、不识，后当决了。
见论云：若生时恶骂彼人，彼已入涅槃，能骂者求忏悔，当于涅槃处作忏悔。忏悔已，天道门不闭。
如是语已，次教舍罪云：
大姊一心念！我比丘尼某甲犯故妄语、毁呰语、两舌语、共男子同室宿、共未受具戒人同室宿过三夜、与未受具人同诵、向未受具戒人、说他尼粗罪、自手掘地、坏生种、露处敷僧卧具不举、屏处敷僧卧具、强敷僧卧具、恼他比丘尼、用虫水、别众食、非时食、食残宿食、不受食、共男子屏坐、共男子露坐、观军阵、饮酒、水中戏、击擽他、不受谏、恐怖他、减半月洗浴、露地然火、藏他衣钵、著白色三衣、故断畜生命、饮虫水、不摄耳听戒、瞋心打比丘尼、手搏比丘尼、捉遗落宝、非时入聚落、过量造床、食蒜、剃三处毛、洗净过分、乞生五谷、观伎乐、共男子入屏障处立语、共男子入屏处、辄坐白衣床、共男子入暗室、瞋心咒诅、一槌胸、露身、共尼同床、口恼他、同活尼病不看、三时无事游行、泉渠水中露身洗浴、辄著他衣、与白衣作使、自手纺绩、度诸遮童女、不以二事辄授弟子、受戒已离和尚出去、多度弟子、不半月请教诫、不诣僧自恣、不依僧安居、不白僧入寺、诃骂比丘众、不白众使男子治痈、背请、于家生嫉妒、用香涂身、乘行、不著祇支入村、不安居、辄问大僧义、百夏尼不礼小比丘，如是等并犯波逸提罪，不忆数。今向大姊发露忏悔，不敢覆藏。忏悔则安乐，不忏悔不安乐。忆念犯发露，知而不敢覆藏。愿大姊忆我清净，戒身具足，清净布萨。
忏已语云：汝识是罪否？
答：识。
又语云：自责汝心，生厌离意。自今已去更莫重犯。如护鹅珠、草系比丘无异。
答云：顶戴持，不敢重犯。
第五，忏波罗提提舍尼者。此门先请忏悔主云：
大姊一心念！我比丘尼某甲，今请大姊为波罗提提舍尼忏悔主。愿大姊为我作波罗提提舍尼忏悔主，慈愍故！
大姊一心念！我比丘尼某甲无病经居士家，自乞酥油等不忆数。
大姊！我犯可诃法，所不应为，今向大姊发露悔过，不敢覆藏。忏悔则安乐，不忏不安乐。忆念犯发露，知而不覆藏。愿大姊忆我清净，戒身具足，清净布萨。
诫责、要期，并如前说。
第六，忏突吉罗者。此律有二：
一、则故作犯根本突吉罗，又重犯非威仪突吉罗；
二、不故作，直犯非威仪突吉罗。此中亦有从生、独头二罪。
如从诸篇下生者，无问轻重，以发心不善，欲动身口，并入故作摄。如淫戒发心动身口，而未起方便色等；乃至突吉罗中，发心欲令身不齐整著五衣等：不简轻重，并须对人一说悔。若独头吉罗，如众学百戒等不从诸篇后生者，亦有故、误两罪。故作者对人，误作者责心。
今先对故作重者有二，先忏覆吉，后悔根本。不得以名同故，共根本合忏。故下律云：若犯僧残，作僧残意覆藏，应教作突吉罗忏已，与覆藏羯磨。犯波逸提乃至突吉罗、恶说亦如是。
问：如初篇方便重吉，乃至第五篇，轻重既殊，云何齐一说忏？
答：悔罪虽齐，业报大异。若约诸篇方便、独头犯，乃至无量。今且约淫方便，又更约著衣不齐整独头吉罗，各一罪作法。并有经夜、随覆二吉，通前根本，各有三品吉罗，皆先忏覆罪，后悔根本。并以故心犯戒，此吉是重，齐须对一人说忏。更有余犯，类牒可知。
具修威仪，请一清净尼云：
大姊一心念！我比丘尼某甲，今请大姊为突吉罗忏悔主。愿大姊为我作突吉罗忏悔主，慈愍故！
次舍罪云：
大姊一心念！我比丘尼某甲，故犯淫戒未动身口前方便，得突吉罗罪，不忆数。识知是罪，故经夜覆藏，得突吉罗罪，不忆数。第二夜已去，乃至多夜，随展转覆藏，得突吉罗罪，不忆数。又犯著用衣不齐整，得独头突吉罗罪，不忆数。识知是罪，故经夜覆藏，得突吉罗罪不忆数。第二夜已去，乃至多夜，随展转覆藏，得突吉罗罪，不忆数。犯此根本方便、独头，得突吉罗罪，不忆数。今向大姊忏悔，不敢覆藏。忏悔则安乐，不忏不安乐。忆念犯发露，知而不敢覆。愿大姊忆我清净，戒身具足，清净布萨。
次明误犯者，谓不系念，遇缘岂非外生不善？理须改悔。如著五衣，心不审谛顾看齐整，或戏笑犯妄语等，并由先无摄念，后起诸过。
故律云：若入若出，屈伸俯仰，摄持衣钵，常尔一心。
若欲忏此，亦先忏覆，后悔根本。具修威仪，礼十方佛竟，然后长跪住，合掌口云：
我比丘尼某甲，敬白十方诸佛证知：弟子某甲不慎威仪，坐起不如法，著衣不齐整，或犯戏笑妄语等，识知是罪，经夜覆藏，得突吉罗罪，不忆数；第二夜已去，乃至多夜，随展转覆藏，得突吉罗罪，不忆数；又犯根本坏非威仪，得突吉罗罪，不忆数。今向十方诸佛发露忏悔，不敢覆藏。忏悔则安乐，不忏不安乐。忆念犯发露，知而不敢覆藏。愿十方诸佛忆我清净，戒身具足，清净布萨。
若犯罪未经明相出，或识犯，或疑犯，逼说戒日，未即忏者，应至一清净尼所发露先忆得罪，云：
大姊一心念！我比丘尼某甲，犯某罪未得忏悔。今向大姊发露，后当如法忏悔。
次发露疑罪云：
大姊一心念！我比丘尼某甲，于某事上生疑未得决了。今向大姊发露，后无疑时，当如法忏悔。
此篇大门有六：一、制看，二、简人，三、供侍，四、安置，五、诫法，六、殡终。
第一，制看者。夫人之形，多诸婴累，四大互反，六腑难调，若不互看，命无所寄。是故律云：汝曹不相看视，谁当应为？乃至世尊为病人说法，洗除大小便已，便立制云：自今已去，应看病比丘，应作瞻病人。若供养我者，应供养病人。世尊是极果之人，犹亲自看病。况同法义重，如何相弃？
第二，简人者。此律云：若病者，听和尚、阿阇梨，乃至同和尚、同阇梨，若弟子等，从亲至疏看。若都无者，众僧应与瞻病人。而不肯看，应次第差；又不肯者，如法治。准若无者，乃至七众优婆夷等应看，不应触比丘。
僧祇云：当随病人多少差往，若不看者，一切僧得罪。若道逢比丘，乃至病，应觅车乘，驮载令归，如法供养。乃至死时，应阇维殡埋，不得舍弃。下二众亦然。
第三，供侍者。僧祇云：若病人衣钵外，有医药直者，取之供给；无者，众僧应与；若僧无者，彼有贵价衣钵，当贸贱者受持，余者供给。若病人惜者，应白僧云：此病人不知无常，悭惜衣钵，不肯货易。白僧已，软语说使得开解，然后为货易。若复无者，应外求觅与之。若僧中取好食与。看病人不得爱惜自业，而不瞻视。
五分云：无净人处，听比丘自洗烧器、著水，令净人淘米著中，比丘然火使熟，更从净人受取，持与病人，不犯。
五分云：每僧行粥时，应问：别有病人粥否？若无，应先与病人，然后行与僧。
十诵云：当随病人所须，问病因缘，觅师求药。日别到僧厨问有病人食否？若无，取僧所供给库中物；无者，当为外求，应从善好名闻福德比丘索。又病人得药差者，但是僧中不净、残宿、恶捉、不受、内宿，并得服之。
善生云：瞻病人不应生厌。若自无物，出外求之。不得者，贷三宝物；差已，依法十倍偿之。五百问事云：看病人将病人物为病人供给所须，不问病者，或问起嫌，并不得用。若已取，应偿；不还者，犯重。比丘病困，不得阙衣钵而作功德。若不即有故弊衣钵受持者，犯堕。
此律：当问病人持何等衣。彼病人又受不好衣钵，及送与他，恐看病人得。佛言：不应尔。
第四，安置者。僧祇：若大德病，应在露处上好房中，拟道俗问讯生善；瞻病人每须烧香、然灯、香水涂地，供待人客。
见论：看病人赞病者言：长老持戒具足，莫恋著住处及衣物、知识、朋友，但存念三宝及念身不净。于三界中，慎莫懈怠，随命长短而作。
如祇桓图云：寺西北角，日光没处，为无常院；若有病者，安置在中。堂号无常，多生厌背，去者极多，还唯一二。其堂内安一立形像，金色涂之，面向西方。其像右手举，左手中系一五色彩幡，令病人手执幡脚，作往生净土之意。虽有便利，世尊不以为恶。原其此土本是杂恶之处，犹降灵俯接下类群生，令度苦海；况今信心将命投佛，而弃舍之？随病者所缘何境，或作弥陀、弥勒、阿閦等形，如前安置。烧香散华，种种庄严，生病者善心。
第五，诫法者。十诵云：看病人应随病者先所习学，或阿练若、诵经、持律、法师、阿毗昙、佐助众事，随其行解而赞叹之。不得毁訾，退彼善心。故律云：为病人说法，令其欢喜。
母论云：病人不用看病人语，看病人违病者意，并得吉罗。
第六，殡终者。五百问事云：师亡不得举声大啼，应小小泣泪耳。此律：尼槌胸啼哭泣泪，一一堕。
义云：以爱染不亡，俗情弗舍。若高节清居，不著世情，为生物善，哭亦何咎？故双林终后，诸比丘等宛转在地，犹如圆木，椎胸大叫，泪下如雨。虽未离欲，然不招世讥。
若外来吊人，小于亡人，至其尸所，如常设礼。先执弟子手默慰吊云云，后至大德所，具展哀情，吊问拜之。五百问事、四分律等：若见亡人冢塔大于己者，并令礼敬。
五百问云：应先白僧，以亡人泥洹僧、僧祇支，覆尸而送。不得埋，过五钱犯重。师僧弟子、同学当求财殡送。若无物可送，众僧、别人各敛少财供养舍利。若全无者，应贷亡人物权将殡之，还来倍偿。羯磨竟，从现前僧乞取亦得。五分云：亡尸以衣覆根。
见论云：不得送丧，除为观无常不犯。若手执母尸殡敛，无罪。增一经云：如来共阿难、罗云自举母床，不令人代，为报恩故。义云：和尚、阇梨长养我法身；父母、兄弟长养我生身。恩德既重，躬自担送，想亦无过，但不得变服。比见边野僧尼孝服袈裟，粗布绝白，相同于俗，灭法之原，无过于此。故摩耶经云：佛去世后一千三百年，诸比丘衣服变白，不受染色，当知法灭不久。
西国葬法有四：一、水，二、火，三、土，四、林。五分云：尸应埋之，若火烧、在石上，不得草上安。此律：如来、轮王二人火葬。
五百问事云：得为亡师立形像。
僧祇云：持律法师、营事比丘、德望比丘，应起塔相轮，悬施幡盖，在屏处安置。不得在经行处，多人行处作之；若违，结罪。若众僧不许者，教令和合作之。
此篇大门有十：一、制意，二、简物，三、共财，四、嘱授，五、轻重，六、负债，七、赏劳，八、时节，九、分法，十、杂法。
第一，制意者。问：所以五众身亡，物皆入僧？又依三宝出家，何为不兼入佛、法耶？
答：以生存之日，因僧受施，身行所为，僧宝所摄。纵施佛、法，僧亦无分。是以身亡之后，追物入僧，佛、法无分。亲俗亦不合得。故十诵云：难陀死后，诸亲白衣竞来诤物，佛判不与。欲使三宝位别，无招互用之咎；道俗形殊，又无债索之诤。
第二，简物者。此门有四：一、粪扫想取。五分云：界中，水漂死人衣，挂树枝上，随前见者得衣。四分：无人得取。若二人已上，便须作法分。二、入二部僧想取。五分独住死，婆论云二界中间死，此律无住处，白衣家死，随五众先来见者得取。三、入俗人亲想取。婆论云：灭摈死，将衣钵付生缘。以生时不同僧法故。四、入同和尚、僧想取。十诵云：沙弥死，所有内外衣，白二羯磨与看病人，轻物入僧，重物不应分。五分亦同。此律无文，依彼部断。
第三，共财者。义云：若师本意，唯与弟子衣食，自外余财不共同者；已给者，得。未与者，师亡以师物悉皆属僧。实非同生，假冒同生取僧物者，犯重。若师本言所有财物决心同共，看如儿想，终无分别者，若当别活、还俗及死者，悉共分半。自著衣服、现用器物，各属其身；未用之财，依式取半：是名共活。不同活，妄言而取，能与之僧，所受之人，皆犯二罪。谓重物入常住，准僧祇犯重；轻物入现前，准善生犯兰。
第四，嘱授者。此门有三节：一、嘱通善恶，二、嘱通前后，三、嘱通成否。
初节有四。一、嘱授善者，谓自知昔来非法储积，唯是不善；今好心既发，舍物为福，破己悭贪，此嘱名善也。二、嘱名不善者，恐此储财死后属僧，悭心便妄嘱俗人，此嘱名不善也。三、不嘱善者，谓病笃之时，念此伪财，能生不善，佛有诚判，何预我分？先自理心，正念三宝，心心相续，念念不绝，忽尔命终。此不嘱名善也。四、不嘱名不善者，谓前心欲舍，后心悭惜，恐虑还活，资身无备。吝情愈固，不开惠施，便则命终。此不嘱名不善。
二、嘱通前后者。僧祇云：嘱与众多人，最后人得；授与众多人，在前者得。义准此文犯重。如判决与他，出自我口，后遇缘差，悭惜不与，或转付别人，便乖本意。如盗得来，转以施人，是得偷罪。
三、嘱通成否。明了论云：决心舍已，不犯长。明知前舍已成，俱不悔者。或病人临终，遣造经像，供养众僧，使我眼见，忽即命终者，成。若云死后与我抄经画像，立坟棺者，不成。故律云：若临终时，嘱与佛、法、僧，若我死后与者，佛言：一切属僧。故知心不决绝，不成嘱授。
第五，轻重者。准此亡人衣物，诸部缓急不同。此域诸师各怀异见。或有意亲常住，方便入重；或与现前，曲引从轻。倒说乖理，事不合教；争事由伴，实难消息。既知不易，当问何宗受戒；若渺漠不原，又问此寺何律行事，使始终楷定。大教区分，不得互易，自聒心怀。又且边夷荒鄙，风俗渐殊，资具服章，形名不等；亦须轻重区分，种类非杂，疏条依教，用防纰缪。
今立四分为本，此文不足，余部补阙。此有三节：
一、佛制畜物。如五衣、六物等，以资身道要，故佛判入轻。
二、佛不听畜物。田宅、奴婢、园池、杂畜，以招讥妨道，判入重收。
三、佛许畜物。如长衣、钵、钱宝、金银，以物虽妨道长贪，而道服资具，佛令说净，畜用无过。
而义含轻重，别有三支：
一、性重者。谓一切金银、钱宝、木、石、盆、瓶、釜镬、车舆、十六枚器等。以体是重物，不堪随道，故判入重。
二、性轻者。谓一切百一之具，可得随身，如布、绢、丝、绵等。莫问多少，佛判入轻。
三、从用轻重者。或事重从用轻者，如剃刀及石盛钵函、五衣箱、针、筒、碗、盏、匙、箸，莫问铁、瓦、木作者，皆判入轻；或事轻从用重者，如大小怅、步障、枕、扇、毡褥、床惟等，并判入重。
此摄不尽，更七支收束。后定轻重，依此而判。
第一，丝、麻、毛、绵所成者。此律坐卧褥入重。氍氀长五肘，广三肘，毛长三指，佛判入轻。义准此文被单亦判入轻，过前者入重。八尺已下，软薄应量，毡例入轻。过量䩕者入重，以不堪著用故。小氍氀、锦、绣，绮色分明者，入重。自余绫罗等有鸟兽文者，入重；非鸟兽文者，入轻。自余交梭、生丝布等，无问大小，义准入轻；故律开受大价疏衣，种种好衣也。
僧祇云：漉水囊、二种腰带、卧具等入轻。五分：劫贝、单敷、衬身衣、针线囊、钵囊、革屣囊，佛判入轻。锦绮、毛𣯟毡，及蚊厨等入重。准此律，软小者入轻，䩕大者入重。针线袋，彩色成者，入重。纑、缕、丝、绵等，无问多少，以亲成衣故，入轻。萦缉、綟麻等，以非亲，入重。盛三衣袋，依五分入轻；自外杂用袋等入重。
白衣杂线靴袜等，及男女衣服，绮色成者入重；非彩色者入轻，为受持入衣财故。此律下文：自今已去，一切俗人衣服不应著。义准今时，有尼故作俗人袍袄、下领、通肩、长袖衣等，正判入重。若俗人衣已摘坏者，无问是色非色，入轻。锦、绣虽坏，以色绮故入重，已染坏者入轻。
第二，铜、铁、瓦、木者。此律云：铜瓶、盆器、绳床、水瓶、澡罐、锡杖、扇、斧、凿、灯台、机案、车舆，及铁、皮、竹、木、陶作器等，此下五种作器，并是能造，判重。剃刀入轻。钱宝等入重。十诵云：一切染色，若煮未煮，不应分。准诸作具，类从入重。僧祇：钱、七宝、珠、木槃、木盆、竹笤等入重。见论云：针、线入轻。楞伽经云为割截袈裟故，畜四寸刀，头如月刃，义判入轻。过量白铁、瓷、瓦钵等入重。若生时造诸拟送终调度等，并判入重。若生存之日，为师僧父母所造，随入轻。亡人所属镜及屏风、障子、锁等，以妨长故，义判重收。此律俱夜罗器者，相传云铜碗是，入轻。十诵云：键𨩲者，谓小碗也。出要律仪云：键𨩲者为助食器，秦言浅铁钵也。
义准，供养具、经架、佛床、机案、拂等，及衬香炉衣、香案、经柜等，若无心作，作时唯拟入佛、法供养者，随亡人意入佛、法用。不得追夺，以别属故。若生时是己物造作，或他人布施，无别的标者，香炉、经架准十诵入轻。母论：随能供养者与。若有宝物庄严不可脱者入轻，宝物入重。其余杂香案，随香炉断。自外佛床、曲机、夹膝、如意、杖、案、拂、经柜等，亡人生存，不定属佛、法者，死后入重。若定入佛、法者，随亡者意。唾壶入重。木槵、木兰、竹节数珠，澡豆面，瓠𤬛，以随身长道要故，入轻。义判钟钱残物等，施主定属钟者，还入钟用；若施主通者，残物入常住僧。
第三，田宅、园林者，入重。十诵赭土入重。义判雌黄、白墡入重。
第四，皮物者。十诵云：皮物者，谓盛油囊，受半斗已下，及系革屣韦等，入轻。僧祇云：听分革屣。准此，平靴、屣、袜入轻，斜靴等入重，以相同俗故。此律云：一切皮衣不得著，入重。母论云：经律先有付嘱处，即依付彼。若无付嘱，随能受持者与。义判，一切俗书、素画绢等入重。如肇师五论，皎公高僧传等，兼有内语者入轻，别人能读，亦得。
第五，畜生者。依母论，入重。
第六，奴婢者。此律入重。所有私物，莫问轻重，并入彼人。若常住僧奴婢死者，衣物与亲里；若无亲者，供常住僧用。若私奴婢死，同衣食者，所有资财入己分处。若不同财，直令输课，或分番上下得功力者，所有资财入亲；无亲者，事同无主物。
第七，四药。无问时与非时、七日等，尽判入重。
上来所列，且据大宗，其中未尽，准例可知。然四分，澡罐、锡杖、针锥、刀子等，虽判入重；依十诵、五分入轻，不爽大理，以随身要用故，不同余妨道等物。
六、负债者。若佛、法、别人负亡人，亡人负佛、法、别人轻重物者；若有则相当还，无则交络还。所以须索者，以重物入常住僧，轻物入现前僧。先负亡人轻物者，今索得重物，还须博轻物分。若先负亡人重物，今索得重物者，入重。以本是重物者，入重；以本是轻物，令僧分。
常住僧负亡人重物者，不须索取，以还入常住故。若负轻物，索取，现前僧分。若别人负轻重二物，俱须索取；以重物入常住，轻物入现前。
十诵云：生时负三宝物，应归。若三宝贷亡人物，索取入现前。故须并索，依本而断。乃至四方、现前，客旧互负之物，亦同上说。十诵云：生时赊取他酒，未还价便死。佛言：取衣钵还。若无物归，应取僧物还，恐出诸比丘恶声故。义准若负余物不生讥过者，不还无罪，以亡人无物故。有物者应还。十诵云：先与他衣价，死时还索取；取他衣未与价，若死还本衣，无者卖衣钵还。
母论云：若有生息物在外，遣净人推求取，入此寺常住僧。义准此文，若负物在白衣家，同四分无住处死，五众先见者得其重物，随前见者处分。
五百问事云：比丘借人物，前人死，要须白僧，得取本物，不白得罪。若不与强取，或僧知而不还，自他二俱得罪。
僧祇云：若索债者，当看前人持戒可信者与，不可信者不应与；若可信人证明者应与，反此不得。
第七，赏劳者。此律有二五德。初五德者，病人难看而能看，表瞻病者德满：一、病人所不应食而欲食，不肯服药；二、看病人有至心，而不如实语；三、应住不住等；四、身有苦痛而不能忍；五、身有堪能而不作，仰他作，又不能静坐止息内心。第二五德者，明看病人自行德满：一、知病人可食不可食，可食应与；二、不恶贱病人大小便利、唾吐；三、有慈悲心，不为衣食故看；四、能经理汤药乃至差，若命终；五、能为病人说法，令病人欢喜，己身于善法增长。
有二五德者，应与看病人衣物；若小瞻病，无好至心，佛判不与。僧祇云：有四种看病不合赏物：一、暂作看，不怀久意；二、僧次差看；三、自乐福德，不怜愍；四、邪命而看，止为利养。并不合得。若欲饶益病者，欲令速差之意，下至然一灯，见命终者应得。
此律，莫问德之优劣，应与受持衣。若不知何者是受持衣，应量瞻病人有上中下。若极上看病，与上三衣；中下看者，与中下三衣。十诵：先问受持何衣钵，一一别问。或不知或不信者，应与中六物。此律赏劳六物者，三衣为三，钵盂为四，坐具为五，针筒为六。又文加十，盛衣、贮器者。盛衣者，犹是盛衣袋，及五衣幞。贮器者，犹是钵袋及函等。此并通入赏劳也。
义准，一、德物并具，二、德具物不具，此二合赏。三、物具德不具，四、德物俱不具，此二不合赏。而看病辛苦，僧欲优赏者，束入现前。作羯磨讫，后量德优劣，三唱口和，僧随多少赏之。
五分、十诵：比丘病时，七众应看，二众合得衣，谓比丘及沙弥。虽父母兄弟看，而不应与劳，不满德故。伽论云：白衣看，应与少许。义准若多尼、式叉、沙弥尼看病者，应与究竟者；若齐究竟者，应与一人已屏处分等。
十诵云：若看病者出行，为病人乞衣药，合得三衣者，应留待身还与，亦可摄入现前，唱和付亦得。若余处比丘来看病，亦与赏。
第八，时节者。僧祇云：若病人死，不应即开其户。彼有弟子持戒可信者，与户钩。若不可信，持户钩付僧知事人已，先供养舍利料理竟。弟子持戒可信者，使出衣物。若不可信，应使知事人出衣物，然后僧分。
十诵：就尸边分衣，尸起护衣。佛言：待尸去后，或在异处应分。
第九，分法者。此门有三节：一、羯磨，二、对首，三、心念。
第一，羯磨中。五人得作赏劳分衣羯磨。若四人者，止得分衣，不成赏劳，以僧不满故。宁可羯磨后，将衣物口和赏劳。母论云：由四人中不得牒一人入羯磨，余三不成僧故。
今立法者令瞻病人将亡人轻、重二物并集僧中。重物不可胜举，多者知数已，直付僧库亦得。
昼日作法弥善，不得闭门限约客尼，以通十方，理无私背故。婆论云：白日闭门已，不打钟、打鼓食者，名盗僧食罪。又此分衣不成，而此物者人人各有分，而有心限约客者，各犯微尘数偷兰遮。故善生经云：盗亡比丘衣物者，若未羯磨，望十方僧得罪。若羯磨已，望同羯磨僧。满五得夷，不满偷兰。
看病人应近物边长跪，执物舍之。若无看病尼，维那舍之亦得。
大姊僧听！某甲比丘尼，于某住处命过。所有若衣若非衣，此住处现前僧应分，我比丘尼某甲今舍与僧。
众中明律者，即决判云。先问僧中谁知亡人负三宝、别人物。又谁知三宝、别人负亡人物。一一捡问有无竟。然后决定轻重，重物一处著，轻者一处著。并问看病人，将亡人轻重物送死否。若有，索取轻物入羯磨分，重者入僧。若本盗心将送终者，不合索分，已成盗故。若权借用，或无犯心者，应索分，不成盗故。
具问前已，后量德赏劳。若五德不具，则不合赏。今行事者，直对僧问德具已否，若答不具者，极成鄙恶；具者合与。然有劳合得。
既知如此，必看病有功合赏者。律师语云：大姊看病实有功劳，佛令优赏。若也不与，便违圣教。大姊宜可顺教取之。其看病尼又陈无德，僧复抑受，如是相让，彼此生善。非直自行可观，亦则众仪生善。
知此事已，然后问：
僧今和合，何所作为？
答：作赏劳羯磨。
大姊僧听！某甲比丘尼命过，所有衣、钵、坐具、针筒、盛衣、贮器，此住处现前僧应分。若僧时到，僧忍听。僧今与看病比丘尼某甲。白如是。
大姊僧听！某甲比丘尼命过，所有衣、钵、坐具、针筒、盛衣、贮器，现前僧应分。今与看病比丘尼某甲，谁诸大姊忍僧与看病比丘尼某甲，衣、钵、坐具、针筒、盛衣、贮器者默然，谁不忍者说。
僧已忍与看病比丘尼某甲，衣、钵、坐具、针筒、盛衣、贮器竟。僧忍默然故，是事如是持。
义云：应随物多少称，不得依文总诵。恐无事不称羯磨，名为非法羯磨，虽成仍获小罪。如二沙弥一时受戒，一有难，一无难，无难者自成无妨，小罪乃得。
婆论云：三衣余处，索来此赏；若此德不具，即随彼分。
若依十诵，沙弥死时，羯磨应云：
某甲沙弥尼命过，所有内外衣及非衣应分。
余语同前僧也。
次明分轻衣羯磨法，羯磨师问云：
僧今和合，何所作为？
答：分亡比丘尼轻衣物羯磨。
大姊僧听！某甲比丘尼命过，所有若衣若非衣，现前僧应分。若僧时到，僧忍听。僧今持此衣物与比丘尼某甲，比丘尼某甲当还与僧。白如是。
大姊僧听！某甲比丘尼命过，所有若衣若非衣，现前僧应分；僧今持此衣物与比丘尼某甲，比丘尼某甲当还与僧。谁诸大姊忍某甲比丘尼命过，所有衣物现前僧应分；僧今持此衣物与比丘尼某甲，比丘尼某甲当还与僧者默然，谁不忍者说。僧已忍持此衣物与比丘尼某甲，比丘尼某甲当还与僧竟。僧忍默然故，是事如是持。
五分云：若衣少不遍者，和僧与一无衣比丘。
若有一衣上好者，依见论云：从上次第行之，须者直付，不须至下。
问：作羯磨已，和僧为亡人乞修斋福得否？
答：出家之士，以智德居怀，不要修福为业。依判入僧，最为殊胜。若外生物善，内舍贪心，随将少多为亡人为福。此则二行俱益，存亡并利也。
僧祇云：或为病人求觅衣药，或为僧劳事，虽当时不在，并应与分。
问：式叉尼、沙弥尼、家人、净人等，合与分否？
答：此律云：若僧和合，应与沙弥等分；若不和合，乃至四分中与一分。净人五分中与一分；若不得者不应分，若分得罪。
母论云：若五人共住，一人死者，其衣钵等三人口和，赏一看病人。余之物，四人俱得作直分羯磨，不须展转分之。
赏劳云：
诸大姊忆念！今持此亡某甲比丘尼衣钵坐具等，赏某甲看病比丘尼。
直分羯磨云：
大姊僧听！某甲比丘尼命过，所有若衣若非衣，现前僧应分。若僧时到，僧忍听。僧今分此衣物。白如是。
大姊僧听！某甲比丘尼命过，所有若衣若非衣，现前僧应分。谁诸大姊忍僧今分此衣物者默然，谁不忍者说。僧已忍僧今分此衣物竟。僧忍默然故，是事如是持。
第二，对首者。母论云：四人共住一人死，三人应展转相语云：二大姊忆念！此物应属我。三人共住一人死者，彼此相对互说云：大姊忆念！此物应属我。若有看病人合赏劳者，二人和付衣钵与亦得。
第三，心念者。母论云：一相应法者，二人共住，一人死者，心念口言：
此亡比丘尼物应属我。
此律云：若一人受施，应心念口言：此是我分。亦得。
第十，杂法者。若尼在庄园及私伽蓝死者，应如寺法分之。云何名私伽蓝？如在村坊聚落，俗人共造一院，唯三宝受用，白衣不通居止，兼有周匝篱墙等，即名伽蓝；不要结界方号伽蓝者。若有看病尼，重物入尼本寺，轻物入现在寺。若有四人已上见亡人物者，则须羯磨分。若先无界，结已作法分。三人已下，对首分。以不同白衣家死故。
十诵：比丘衣钵寄在尼寺者，还比丘索取分。尼寄比丘衣钵僧寺，亦尔。若无人守掌者，事同白衣家法。故此律云：若比丘尼在无住处，白衣家死，有信心檀越应掌录此物。若有五众出家人先来者，应与；若无来者，应送与近僧伽蓝。
义云：虽知白衣家有亡物，要须手捉目睹，作属己之意，方得此物；反此不成，后来尼应共分。若俗人已摄属己者，盗财义成，不得反夺。若白衣畏罪还尼者，得取。若僧尼一时共见亡物者，若是尼亡属尼，僧亡属僧。不得共摄，以各是知法人故。不须作法，直尔摄取属己即得。不同墟寺，以彼闲豫，要须作法。若僧尼前后来见者，属先见者，得互摄取也。
此篇大门有八：一、僧物，二、乞食，三、升坐，四、说法，五、净地，六、遇贼，七、济生，八、杂事。
第一，僧物者。此门有五。
一、四方僧物。谓一切重物，上至罗汉，下至沙弥，尽皆有分。无有和合卖买供给私用，此约方为名也。
二、常住僧物。谓常在此处，不可移动，四方僧来，即此处受用，此从物为名也。
三、柘斗提奢物。谓俗人以地别施现前僧各造私房，四方僧来无安置处。有人就此私地为四方僧起立房舍，供给所须，此以处为名也。
四、僧祇物。此云大众，为大众共有同物，此以众为名也。
五、僧鬘物。谓园中华鬘贸得物来，此从鬘为名也。
五分云：僧有五种物不可卖，不可分：一、地，二、房舍，三、须用物，四、果树，五、华果。僧祇云：若僧地种果者有功，若一树一园，听与一熟；不能并取者，年取一枝，枝遍即止。若种瓜菜，听与一剪。
有比丘僧地作屋，上座来不与，持草木余处去。
第二，乞食者。见论云：分卫者，乞食也。三乘圣人，并皆乞食。
此律：兰若比丘，入村乞食者，清旦洗手，著七条已，褺大衣著肩上，手执打露杖。在道行时，常思惟善法。若见人，先问讯，言善来。若近聚落，便著大衣。至于村门，应看巷相，第一门相、第七门相。右手捉杖，左手持钵，道侧而行，次第乞食。若俗人送食，不得迎取，除唤往取。不得强乞，知得立待。若得食已，乃至出村，安钵著地，揲大衣，如前进否而去。
僧祇：若乞食时，不得语云：与我食，得大富。当在现处，默然而立。十诵云：乞食时，得入三重门，至庭中，三弹指，不得，便去。
僧祇云：迦叶发愿：乞食初得，施与僧尼。后得，自食。宝云经云：凡乞得食，分为四分：一分与同梵行者；第二分与穷下乞丐之者；第三分与诸鬼神；第四分自供身命。但念修道，于其食中不生贪染心。若乞食时，系念威仪，终不轻躁。谛视目前，不过一寻，次第乞之。
第三，升座者。三千威仪经云：上座读经，先礼佛，次礼经法及上座，后在座正坐，向上座。犍稚声绝，先赞偈呗，如法而说。
此律：不得二比丘同一高座说法，以共相诤、互求长短故。
五百问事云：若僧中说法，高座上，无病，不得凭机、捉麈尾，犯堕。非毛者得。此律：得尾拂，开畜；不云得捉。十诵云：牦牛尾拂，用拂佛塔故得受。僧祇云：自今已去，听捉线拂，裂㲲、树皮等作之，除牦牛尾、马尾、金银柄等一切听捉。若白色，应染坏用。不得如淫女捉，作姿作相。是名拂法。若为律师、法师敷师子座，散华著上，不拂却不得坐。婆论云：不得以华香、璎珞、庄严具，著佛身上，得散地供养。众僧亦尔。不得以华香著浆、饮食上供养众僧。
第四，说法者。此律：为檀越说法，听说契经及分别义，得不具说文句。母论云：若众大文多，恐生疲厌者，听诸比丘引经中要言妙词，直显其义，不犯。又佛法中不贵浮华之言，语虽质朴，不失其义，令人易解者，是立意也。若众乐浅不乐深，不益前人，名恶说。反此名善说。又应除贪心，不自轻心，不轻大众心。应慈心、喜心、利益心、不动心。立此等心，乃至一四句令前人如实解者，长夜安乐。
五分云：又诸比丘请破戒、根不具者说法，因此恶人得势，又辱众僧。佛言听请法师三藏者说。涅槃经云：若比丘为利养故说法，所有徒众亦效是师，是人便自坏众。五百问事云：若希望心为读经说法，得物犯舍堕。无贪心，不犯。无衣，得取。杂阿含经云：一法师，得受六十新学比丘，教诫说法。涅槃经云：若有受持、读诵，书写，宣说，莫非时、非国、不请而说，轻心、轻他、自叹、随处而说，及灭佛法。乃至令无量人死堕地狱，则是众生恶知识也。
十诵云：有五种人问，不应为说毗尼，谓试问、无疑问、不为悔所犯故问、不受语问、诘故问，并不得答。
宝梁经云：不教施主佛性毗尼，此比丘贼行贼住，著衣啖食坐卧等，皆是贼也。
第五，净地者。成实论云：若扫僧房一阎浮，不如扫佛塔一手掌。撰集百缘经云：扫地得五功德：一、自除心垢，二、去骄慢，三、调伏心，四、增长功德，五、得生善处。沙弥威仪经云：扫地有五法：一、不得背人，二、不得逆扫，三、即当令净，四、不得有迹，五、当即弃却。无垢清净女问经云：扫佛地得五福：一、自心清净，他人见亦生净心；二、为他爱；三、天心欢喜；四、集端正业；五、命终生善道天中。
第六，遇贼者。此律：比丘被贼剥，不得露身行，得罪。当以软草、树叶覆形，应取长衣著。知友僧中觅衣著。乞衣得已，应还本处，否者犯罪。母论云：令虚发弓声，使贼去。
僧祇云：若贼言僧物何处？，不得示实处，又不得妄语，应示房舍、床等。佛物，指塔边供具等。若道中行有露，令年少在前；若有贼、兽难，老僧在中央；欲令贼起慈心者，老僧前行。
第七，济畜生者。律中：慈心解他被系狗子，出他被溺豚子，解兰若处贼系牛等，不犯。僧祇云：有神力，夺贼劫人，放诸禽兽，皆慈心作者，不犯。十诵云：若悲坏罗网及狱，但犯吉罗。五百问事云：行路寄鬼神屋宿，不得有触扰意，违者犯堕。
第八，杂事者。僧祇云：然火有七事无利：一、坏眼，二、坏色，三、身羸，四、衣垢坏，五、卧具坏，六、生犯戒缘，七、增世俗语。
五百问事云：续佛光明，昼不得灭。佛无明暗，以本无言念齐限，故灭有罪。大唐波颇三藏法师云：佛前灯，以物傍取，不损光者得。僧祇云：不得卒持灯入堂。唱言诸大德，灯欲入，乃至灭亦尔。先以手遮语之，不听用口吹灭，不应以手扇、衣角扇，当攲折头焦。
成实论云：出家之人，应舍五悭：一、财物悭，二、法悭，三、家悭，四、住处悭，五、称叹悭。染著眷属，爱乐住处故,堕迦陵伽等饿鬼中生。
经云：四恩者，谓父母、师僧、国王、檀越。四辈者，谓天、龙、人、鬼。
五分云：非行来处，若有小便及洗手脚时，听著屐。又不得裸身上厕。
三千威仪经云：不洗大小便处，不得坐僧坐具上，上座礼拜三宝，若礼无福。应脱袈裟、僧祇支大小便。僧祇：不洗大小便，不得卧僧卧具。若坐卧者，吉罗。
此律云：不嚼杨枝有五过：一、口气臭，二、不善别味，三、热癊不消，四、不引食，五、眼不明。五分云：嚼已应洗弃，以虫食死故。
又不忍辱人有五过失：一、凶恶不忍，二、后生悔恨，三、多人不爱，四、恶声流布，五、死堕恶道。
此律云：经行有五益：一、堪远行，二、能思惟，三、少病，四、消饮食，五、得定久住。
母论云：诣寺乞人无粮食者，婴儿、狱囚、怀妊等类，施之无过。
僧祇云：作乐供养佛，有欲心者，即须舍去。
增一云：阿阇世王信心后，无令事佛之家赀输，迎送。
五百问事云：若施军器，不须受。
母论云：若为在家人作师，教化作福，有五事：一、不应檀越舍止住；二、不系念贪利；三、为别别说法，布施、持戒、八斋等；四、不与共娱乐；五、不系心常欲相见。又五事为檀越尊重恭敬：一、非亲旧处不往反；二、不求形势，料理檀越家业；三、不共窃语，令家中生疑；四、不教良时、吉日、祠祀鬼神；五、不过度所求。
此律：喜往白衣家有五过失：一、数见男子，二、既相见便附近，三、转亲友，四、便生欲意，五、为欲意故，或至死苦，若次死苦。
地持云：若见众生，当即慰问，舒颜先语，平视和色，正念在前。
此律：若白衣嚏者，咒愿长寿。
僧祇云：听畜砖、瓦，拟揩脚。
母论云：寒处听著俗人靴。五分云：作靴䩺太深，听齐踝上。母论云：何以脱革屣绕佛行者，以生俗人诃言，起嫌慢心故。
此律：令僧畜斗、斛、升、合及秤。若住房内臭者，以香泥，乃至以四角悬香。
僧祇云：浴时，不病，令人揩者，越。
母论云：洗浴不为令严身净洁故，但令除身中风冷，得安隐行道。当为厌患身法、调伏心法，应生慈心，为得少欲知足故。
此律：若营事人，作房成就，庄严香熏，所须具足者，与房。住九十日一移。不得更受余房。若俗人能治破房者，白二与之。
五分云：若月直、监食人欲知生熟、酸碱者，得贮掌中，舐尝之。
斋法经云不许尝，谓贪心尝也。
大五浊经云：佛涅槃后，当有五乱：一者，当来比丘从白衣学法，世之一乱；二者，白衣坐上，比丘处下，世之二乱；三者，比丘说法不行承受，白衣说法以为无上，世之三乱；四者，魔家比丘自生现在，于世间以为其道谛，自不明，诈为信，世之四乱；五者，当来比丘畜养妻子、奴仆，治生，贩卖，诤讼，不承佛教，世之五乱。
不得塔院内染、晒衣，著革屣，涕唾。
见论云：头陀者，抖擞。智论云：以无生法忍为头陀。菩萨住于烦恼，观无上法忍，是上头陀。或有经云：头者，少欲；陀者，知足。西云阿兰若，东云空闲处。杂心论云：知足于现在处起，难。少欲于未来转生，易。涅槃经云：于未得之财不生贪，名少欲。于已得之财不生贪，名知足。知足是现在，少欲是未来。又少欲犹有欲，知足更无欲。
稽首十方种智佛，十二部经真法轮；
三乘圣果诸尊师，我今回向总披陈。
自惟生死没苦海，随逐痴爱溺长津；
意欲出离不能离，蒙圣遥愍救沉沦。
暂息四流诸苦难，得预出家事三尊；
复曰国王父母力，许我随学诸法门。
不知将何酬斯德，故我赞述报佛恩；
撰钞圣言多说赞，顶礼忏谢愿矜怜。
贞观一十九年出，自拟读诵讵兼人；
傥有同窥一句者，普共随喜至真源。
吾祖南山大师，唐贞观十九年，撰尼钞三卷，垂四百余载。宋钱唐真悟律师，始著科记，人遂有传讲之者。捷师，真悟之门人也，传其道于姑苏郡，尼有好事者若干人。乃知其所以务本，愿输财益，募众信，镂钞本并科文，且行于世，遂请肱师力主之。但钞本历代既远，传写第缪。又与二三同学，考正众本，庶尽其心。于中稍或未决，然义势与大钞合者，则取大钞订之。
噫！善解二部律者，名曰律师。故大本比丘律后，尼律次之。南山大钞之后，又作尼钞，是得乎佛之心也。夫传道必得其人焉，祖师之后，真悟始科记之，捷师又使人摸版以广之。乃知真悟、捷师，于祖师之道，其有力焉。
时熙宁六年癸丑仲冬，上休工毕，用晖遂书其后云。
临安府菩提教院知客习律赐紫圆证大师善思干缘重开。
临安府菩提教院传律管内临坛比丘道谏同干开板。
临安府管内临坛宗祖住持菩提教院传南山祖教比丘师简劝缘重开。
大宋开禧三年岁在丁卯岁除日毕工。
此钞印板，虽在宋朝，未雕日本，书写劳多。爰比丘尼亲缘，为广其传，普劝四众，敬开六卷。即施入东林律肆，以拟学者折写。愿以此功德，普及于一切。殊所冀先师圆公宗师，早遂上上托生，速究位位增进。
盖夫佛教兴行，则僧尼之异途，不可不知。故我大师，示僧，撰事钞等三大部；示尼，撰此书三卷也。于是律灯稍炽。后世揭其焰者，巍巍于宇内，所以祖训之存也。虽然，不睹有此书，而尼众之信油欲漏，戒光随减。余自蚤游眼律部，才睹此书之在，欢喜顶戴。摊是机上，卒多蠹损，首尾不全。顷日礼诵之间，考大部之文，兹补兹正。且傍加和训，为便新学也。读者乞子细覃研，僧尼别行，显然易通。今锓梓于书林某氏，以广其传。惟愿开卷举目，直入萨婆若海，续佛慧命无穷，斯余志愿满矣。或谓此四分律比丘尼钞者，唐道世律师述也，不然。彼知其题目之同，不知卷数之异也。
贞享改元甲子觉皇降诞日，终南山末叶小比丘妙辨永雅操觚于京北密严律庵。
窃惟佛教东渐，而虽僧尼双兴，律文繁广，律仪难行，依学易误。繇是南山大师，顺法华开会之理，基四分同大之义，补助诸律之文，述事钞等之三大部，毗尼行用，如白日照焉。虽然，尼众短学，大本难通，劳而倦之。祖师慈训，从是发起，撰尼钞三卷。在昔弘安四年，虽刊施于洛东东林尼寺，时代邈古，印版湮没。予适得一本，蠹缺写误，颇难凭据，禅诵之暇，正之大部。贞亨之初，锓梓弘世。惜哉，宝永之灾，印版若干焚毁，梓氏请再全之。予幸得宋刻善本，及堪师科文，欢喜顶戴，校之订之，而复元本。傍加和训，以便新学。盖于羯磨文不施训点，为行事故，为胜秘故也。
琼鉴章曰：行事钞、戒疏、业疏，加拾毗尼义钞、比丘尼钞，谓之南山之律五大部。然义钞、尼钞今岁并出，重辉千有余岁之慈光，可谓时至也。况二众之各位别行，可自照知，谁不可随喜乎？伏冀毗尼久住，正法流转，上求下化，利益无穷，国家永平，士民丰乐矣。
时正德第三岁次癸巳中秋望日，洛西密严律院，老比丘妙辨永雅谨志