夫諸佛菩薩，現三身游十方世界，弘六度以攝五道眾生。眾生之性，邪見妄取，言將行違，性與理背。雖欲服勤冥奧，濫觴洪源，而智不能知，慧不能照，適足以為名相，為蓋為纏，乃見讎魔冤，受制外道，倒屣六塵之境，攘臂三界之內，無復突國陷陣，先鋒而出者。悲夫圣人所以恢張逸網，為大權之教，或昔為能仁之師，今為弟子；或秘菩薩之行，現聲聞之學。於是以清凈為戰場，以持戒為守御，以金剛為鋒刃，以方便為間諜，以會眾為將士，以說法為號令，遂與無數部伍共破魔城，城內諸魔悉皆降伏，歡喜踴躍發菩提心者，無量無數矣。
自雙林涅盤之後，法輪輟軌，慧日韜暉，使六道眾生狌牢日固。故我諸佛菩薩，悲其若此，所以用威神之力，現無數身，將以解其扃鐍，而示之要會。故世之言雙林大士自云是彌勒應身，明矣。不然，何以有自然無師之智超出凡夫之中，辯才無方，玄解經藏，恒以護持正法，發眾生之聾瞽，皆如經言。維摩之奉戒清凈，蓋以攝諸毀禁，俾歸正道者也。
時梁武帝以皇王之貴，精勤佛寶，由是異人間出，共羽翼正教。如大士之時，比丘僧則有智者、頭陀、慧集、慧和、普建、普成，居士則有傅普敏、徐普拔、潘普成、昌居士，皆六度四等，清心凈行，以嚴持於身；放生蔬食，醫病救苦，以泛愛於物；造立塔廟，崇飾尊像，以嚴佛事；敷演句偈，闡揚經論，以廣多聞。此皆是不可思議之人，行不可思議之事，迭為表，用度難信難化之人，欲使其得登無上之道，見當來之佛耳。
穎以煩籠久翳，長夜未曉，恨不得於日月之下，親承鑒燭，猶愿上生兜率，下會龍華。故以伐木思人，聞韶忘味，將恐芳塵散逸，後來無聞，遂追訪長老，編而次之，以為傳八卷，以示于後云耳。