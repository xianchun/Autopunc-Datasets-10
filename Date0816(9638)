於是溥首大士白佛：唯大圣！此諸菩薩恭敬世尊，所當勸悅，難及！難及！何時應當為一切眾說斯經典？
佛語溥首曰：菩薩先處二法，乃應講經：一曰、威儀；二曰、禮節。何謂菩薩解知威儀？假使持心忍辱調柔，將護其意，畏不自立，其志如地，不見有人；不見有人而行法者，觀自然相，諸法本無。此諸法者，眾行之式，亦無想念，是謂威儀。何謂禮節？設令菩薩不與王者、太子、大臣、吏民從事；不與外道異學交啟；不尚世典，贊敘音韶，合偶習俗；不貪不學；不與屠煞魚獦、弋射雞鶩、羅網賊害從事；不與歌樂游戲眾會同處；不與聲聞、比丘、比丘尼、清信士、清信女從事，亦不親近行禮問訊，不共止頓；不與同志經行、燒香、散華、然燈。除其往至講經會時，唯與講會而共從事，縱有所說，亦無所著，是為禮節。
又語溥首：菩薩大士不嫪家居、宗室親屬；不殷懃思見內人、女弱，獨說經法；亦不頻數詣群從幼童、男女及余異人，而說軟語，所不當講，不為定意，自賴說經；不與住立，亦不同愿，亦不與一比丘尼獨入房室，除念如來精進為行，縱為女人有說經緣，不於是中污染法味，不令受取而廣誼理；不與沙彌、比丘尼、童子、童女共在一處。常好燕坐，綢繆好習，辟屏閑居，是為禮節。
又語溥首：菩薩大士觀一切法皆為空無，如所住立，已墮顛倒，所立正諦，常住如法，專秉身心，不動不搖，不退不轉，蠲舍滅盡，不生不有，無有自然，無為無數，無所可有，逮無所有，除諸言辭，不住無為，無想不想，得伏諸想。假使菩薩乙密觀察斯一切法，款款修此所當行者，常住威儀、禮節二事。
世尊重解現此誼，而嘆頌曰：
若菩薩好樂，說此經典者，於後當來世，勇猛無怯劣。
順威儀禮節，善明清白行，國王及太子，大臣寮屬吏，
外道若異學，屠獦惡害品，抑制交啟習，不與通往返。
比丘放羅漢，除立於法律，不與自大俱，復遠犯禁者。
比丘比丘尼，調譺謿話談，舍離清信女，不與無益言。
現在欲獲法，常當止息非，好住滅度地，是謂為威儀。
假使不肯往，諮問於道法，為斯持法說，不怯無所著。
眾生有癩病，若親屬宗室，母人諸細色，悉當舍離去。
不與是等俱，而積殖德本，當棄販賣業，諸慢不恭敬。
棄捐諸住立，不為己身害，若干種蟲蚤，不習食噉肉。
蠲舍諸非法，憙瞋恚恨者，所行乃如是，亦不與談語。
不與強顏俱，及余自用性，作行如是者，皆當屏除之。
明者設有緣，為女人說經，而不獨游行，不住於調戲。
設入出聚落，數數行求食，將一比丘伴，常志念於佛。
佛故先示現，此威儀禮節，其奉持斯典，則當勤行之。
上中下劣人，若不行法者，無無常供養，一切皆至誠。
丈夫無想念，堅固行勇猛，不知一切法，亦不見滅盡。
一切諸菩薩，是謂為威儀，如常行禮節，且當聽察之。
斯當講說，無為之法，一切不興，亦無所生，建志常立，觀采空誼，
此為明者，所行禮節。有所念者，悉顛倒想，以無為有，用虛作實，
雖有所起，諸法無生，因想蹉踖，而生諸有。心常專一，善修三昧，
建立於行，若須彌頂，所住如此，普觀諸法，是一切法，猶如虛空，
譬若虛無，等無堅固，不念取勝，無所棄捐，諸法所處，無有常名，
是為明者，所行禮節。我滅度後，若有比丘，敢能守護，如是法則，
無所怯軟，心不起想，為無數人，說此經典。其明喆者，所念以時，
若入屋室，所行若茲，觀察諸法，一切普凈，宴然說誼，而不動搖。
國主帝王，及與太子，欲聽聞法，皆供養之，并余長者，及諸梵志，
立諸眷屬，皆無所欲。
又語溥首：如來滅度之後，欲說此經，住于安隱。已立安隱，不懷諛諂，無眩惑心，乃說經法，藏厭身懷；或載竹帛，為他人說，亦不多辭，亦無所生，亦不輕慢諸余比丘；為法師者亦不歌嘆，亦不毀呰；異心比丘為聲聞者，未曾舉名，說其瑕穢，亦不誹謗，亦不仇怨意相待之；未曾毀呰居家行者，無所志愿，不建彼行，亦無所想；行來安住而立誼要，往來周旋。若詣法會，自護己身，行無有失，而說經法；若有請問，心無所猗，離聲聞乘，有所發遣，覺了佛慧。佛時頌曰：
智者常安，住於佛道，先隱定坐，爾乃說經。若當敷座，務令柔軟。
若干種具，所置綺燦，體常儭著，凈潔被服，於七七日，而習經行。
猶如黑云，在於虛空，合集積累，弘雅功德。所處之座，具足篋藏。
床足堅固，平坦顯赫，無數坐具，㲲蓐綩綖。儼然正首，尊其視瞻。
安詳升據，高廣法座，而普等心，為一切人，國主帝王，太子大臣，
及諸比丘，比丘尼眾，清信高士，及清信女，應所樂聞，為講無量。
明智無限，次第剖判，為演種種，微妙之誼，追逐侍後，請求問誼。
斯叡喆者，復為解說，而入神足，柔順之忍。其有聽聞，悉得佛道。
斯智慧士，皆為一切，進卻棄除，懈怠疲厭。常以慈心，為眾說法，
未曾起于，勞廢之想。晝夜歌誦，詠尊法訓，分別演說，億千姟喻。
普能勸悅，諸會者心，無敢生念，欲危害者。若得供養，飲食之具，
床臥所安，衣服被枕，病瘦醫藥，而無僥冀。不從眾人，有所請求，
除其瞻勞，住廟精舍，欲令眾庶，悉解佛道。若一切人，來聽經法，
我乃嘉豫，如獲大安。佛滅度後，若有比丘，宣揚經法，無所悕望，
無所妨廢，不遭苦患，常察精進，離於疾病，無能為彼，造怨怖事，
不被杖痛，無誹謗想，身無疲厭，不有所患，其人住忍，得力如是。
其明智者，所處安隱，有所存立，如佛言詔，若已咨嗟，億百功德，
一切稱譽，不能究竟。
又語溥首：如來滅度後，若有菩薩於是經卷懷疑不了，若說教化，聞不堅固，性不調和；見余菩薩求大乘者，為造虛妄而誹謗之；見聲聞、緣覺、比丘、比丘尼、清信士、清信女，若值菩薩，心為躊躇，不即往見。其族姓子則遠無上正真之道，而不得近佛天中天所在行處。假使究竟不蒙福力，不成最正覺，菩薩行三乘，猶如師子在於林樹，若有猶豫，自然遠離，不樂所樂，亦不不樂。
若於眾生修行慈力，至於如來興大父想，見諸菩薩念如世尊，及諸處家未離塵穢，寬弘等敬，禮節恭肅，凈諸法誼，無疑無結，嚴一切法，謹慎安諦，欽順平等，不著經法，極有所樂，亦無所至，所在晝夜敬護斯典。溥首！是為三法之行。菩薩觀時，然後乃說，造安隱行，不被煩惱，亦不嬈害。說是經法者，與同學者，等心道友，若講若聞，信樂斯典，誦持書寫，載之竹帛，供養奉事，德不可量。說以度終始，方今出家，成平等覺從來未久，甫乃逮得無上正真道，成最正覺。
又如來成佛已來甚久，故佛說言得佛未久。所以者何？欲化眾生故，諸可說經皆已度脫，所可講詔自現其身，為一切故，建示所行，皆為天人喜造罪福，以故如來諸所講演，皆實至誠，非是虛妄。如來皆見一切三界，隨其化現亦無所行，亦復不生，亦不周旋，亦不滅度，不實不有，亦不本無，不知不爾，亦無虛實，亦不三界。如來所行不見三處，如來普觀一切諸法，在於某處不失諸法，一切所說至誠不虛，眾生苦惱不可稱限，行若干種，志性各異，思想諸念各各差別，欲令眾生殖眾德本，故為分別說若干法。
又如來所當作者，皆悉作之，現*適得佛，成平等覺已來大久，壽命無量，常住不滅度。又如來不必初始所說，前過去世時行菩薩法，以為成就壽命限也。又如來得佛已來，復倍前喻億百千姟，然後乃於泥洹而般泥曰。所以者何？為眾生故而教化之，故而示現行來久遠，為無德類離於福祚，為貧窶行著於愛欲，纏諸見網而自覆蓋，驅馳不定，如來故為現發忨忨疾獲之想，不起懈怠難得之慮。
如來善權告諸比丘勤苦作行，乃得佛道，誠諦不虛。以諸眾生從無央數億百千姟，乃見如來，以其匆匆，所作不當故，恇汲恇汲無寧息故，言法難值。如來難遇聞見，是已怪之難及，興難遭想。悲喜孜孜，知佛希有，便多發意，樂在閑居而行精進，*適不見佛而懷渴仰。見如來已，歡喜稽首，造眾德本。其不滅度者，教令滅度，開化黎庶，緣是如來出現說經而宣斯言，誠諦不虛。
譬如士夫而為醫術，聰明智慧，工巧難及，曉練方藥，知病輕重，藥所應療。多有兒子，若十至百，其醫遠行，諸子皆在，不解誼理，不別醫藥，不識毒草，被病困篤，皆服毒藥，毒藥發作，悶愊反覆。父從遠來，子在城中，腦發邪想。父見諸子被病起想，*適見父來，悉皆喜悅，白言：父來，安隱甚善！我等自為食，任信他言，而服毒藥，惟愿大人救濟我命！
時父見子遭苦惱患，婉轉在地，尋勑從人持大藥來，藥色甚好，味美且香，和合眾藥，與諸兒子，而告之曰：速服上藥，甘香芬馥。假使諸子時服此藥，其毒消滅，病得瘳除，身體安隱，氣力康強。諸子不隨顛倒&#;悷想者，見藥嗅香，嘗知其味，尋便服之，病即得愈，毒藥消滅；子性悷者，不肯服之。毒藥除者，皆白父母：與我等藥，病悉瘳愈，而蒙安隱。其邪想者，不肯服也，得見藥色，不憙香味。父醫念言：今我此子，愚冥不解，志性顛倒，不肯服藥，病不除愈，或恐死亡，寧可以權飲諸子藥？則設方便，欲令速服，便告諸子：今我年老，羸穢無力，如是當死。汝輩孚起，若吾命盡，可以此藥多所療治，服藥節度。汝等當學，假使厭病欲得安隱，宜服斯藥。教諸子已，舍詣他國，猶如終沒。諸子聞父潛逝，發哀啼哭，悲哀不能自勝，我等之父智慧聰明，慠不服藥，今者薨殪。兄弟孤露，思慕殷懃，乃自克責，存不順教。甫便遵崇父之余業，諦觀眾藥形色香味，自當攻療，不可輕戲。尋便服藥，深自消息，病即除愈。時父見子服藥病愈，便復還現。
佛語諸族姓子：如是醫者善權方便，令子病愈，寧可誹謗彼醫所處為不審乎？
諸菩薩白佛言：不也，世尊！不也，安住！
佛言：吾從無數不可計限億百千劫發無上正真道意，懃苦無量，每行權便，示現教化，發起群生。其父醫者，謂如來也。諸兒子者，謂五道生死人也。父他行而不在者，謂如來未出於世。諸子入城服毒藥婉轉者，謂在三界三毒所縛，婉轉五道，不能自濟。父聞來還，謂佛如來行大悲，哀見三界人，或流五趣不能自出，故現世間，廣說經法，開化黎庶。服藥病愈，謂發無上正真道意，立不退轉，無所從生，或得聲聞、緣覺乘，不至究竟。視藥形色香味不肯服者，謂六十二見諸墮邪者。見父年老，留藥教子，舍之去者，謂諸黎庶疑受道教，故現滅度，留諸經法，以教後世，四輩弟子諷誦學問，思佛功德，發大道意，或得羅漢，或得緣覺。佛見如是，復還出世，一切眾生皆是吾子。諸族姓子！如來行權，非徒虛妄。
於是世尊欲重解誼，顯揚其事，而嘆頌曰：
不可思議，億百千劫，欲得限量，莫能知數，得佛已來，至尊大道。
常講說經，未曾休懈，勸助發起，無數菩薩，皆建立之，於佛道慧。
無數億劫，開道眾生，億千姟數，不可思議，而為示現，立于滅度。
以教化誼，導利眾生，用權方便，而現滅度，故為眾人，演斯法典。
吾已自立，一切黎庶，分別群萌，於彼之誼，其心顛倒，而不覺了。
欲立是等，佛宣暢說，設見於佛，滅度之後，以若干物，而用供養。
又睹吾沒，愁悒憂戚，若復見佛，歡喜踴躍，假使質直，說至誠言。
眾生之類，朽棄身體，然後如來，合集眾音，能自示現，顯大佛道。
而於後世，分別此語，吾在于斯，不為滅度，比丘欲知，佛權方便。
數數堪忍，現壽於世，及與異人，眷屬圍繞，因而宣揚，於尊佛道。
諸賢得聞，佛出世間，又復導師，余國滅度，觀察眾生，愁憂懊惱，
倉卒不見，其身相好，望想饑虛，欲得見佛，然後乃為，分別經典。
不可思議，億百千劫，吾常建立，如此像誼。佛來至於，靈鷲之山，
自然床座，無量姟數，設使眾生，見是世界，水火災變，劫燒天地。
當斯之時，吾此佛土，具足微妙，柔軟安雅，歌舞戲笑，無量安隱，
講堂精舍，樓閣室宅，校飾莊嚴，皆以七寶，藥草樹木，華實茂好。
自然雨華，心華眾色，以散於佛，及弟子上，諸人皆坐，館室雷震。
或復好樂，發道意者，吾之國土，建立常然，余人有見，劫如燒盡，
睹其世界，火甚可畏，本以權便，示現斯變，如來咨嗟，無央數億。
佛之法尊，其為若茲，眾生品類，不肯聽聞，然而憙造，殃舋之罪。
假使人民，柔軟中和，其時佛興，出于人間，已見世尊，經法所詔，
則為顯揚，清凈誼理。佛來為人，分別誡誨，說斯所造，往返之事。
假使如來，久久而現，然後乃為，講是經典，吾智慧力，圣達光明。
如是所見，不為薄少。前世所行，無量劫數，慈心之品，平坦無求。
智慧明者，無得狐疑，棄捐猶豫，勿懷結滯，所當列露，未曾班宣。
佛今散告，無復余誼，如醫所建，善權方便，開闡分別，示子方術。
現衰老死，其身續存，神變音聲，不終不始，受諸等友，而自由用。
世吼療治，眾生之病，開導癡騃，令離愚冥，而現泥洹，亦不滅度。
何故殷懃，欲得現己？人常闇弊，使意信樂，以放逸故，墜墮三處。
其心踴躍，欲令覺了，如來所詔，常以知時，為其眾生，而行智慧。
以何方便，而受道法？何因令獲，從佛經教？
世尊說是如來壽限時，則無央數不可思議眾生皆獲利誼，解脫至道。