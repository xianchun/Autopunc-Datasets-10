員，經德配天，余罔有斁言。小臣罔俊在朕服，余惟命汝說融朕命，余柔遠能邇，以益視事，弼永延，作余一人。王曰：說，既亦詣乃服，勿易俾越。如飛雀罔畏離，不惟鷹隼，廼弗虞民，厥其禍亦羅于■■。王曰：說，汝毋忘曰：余克享于朕辟。其又廼司四方民丕克明，汝惟有萬壽在乃政，汝亦惟克顯天，恫瘝小民，中乃罰，汝亦惟有萬福業業在乃服。王曰：說，晝如視日，夜如視辰，時罔非乃載。敬之哉。若賈，汝毋非貨如石。王曰：說，余既諟劼毖汝，使若玉冰，上下罔不我儀。王曰：說，昔在大戊，克漸五祀，天章之用九德，弗易百姓。惟時大戊謙曰：余不克辟萬民。余罔墜天休，式惟三德賜我，吾乃敷之于百姓。余惟弗雍天之嘏命。王曰：說，毋獨乃心，敷之于朕政，欲汝其有友勑朕命哉。