一、达喇那他为西藏觉昂派之大师，曾旅行印度，尼泊尔各地，见闻广博。本史作于明神宗万历三十六年，取材颇多，内容丰富，于每一宗派之流衍，亦率能道其原委。如此完整之印度佛教史，求之国中，尚无其匹；故为译出，以饷国人。
二、本史篇幅颇多，兹节译其重要部分，仅得全书三分之一。但所删去者，皆系玄渺神话，于原书精彩，毫未减损也。
三、本史西藏原文有德格版奈旦版两种。此本乃根据德格版译出，亦曾参考日人寺本婉雅之日译本。寺本氏译本，系假自陈大可先生，陈先生并助余译读，盛意可感，谨于此致殷重之谢忱。
四、译笔除书名外，全系直译，以保留原文之语气情态。
五、原本有章无节，章名之标举，系在每章之后。今按汉地著作习惯，将章名提在每章之前；并于每章酌为分节标题，以便读者观览。
六、译本于每节之后，遇有解释之需要者，曾参考寺本氏之译本，及其他佛家典籍，略为注释，或可供读者观览之一助也。
在昔，正等觉者大师之教，初结集时，诸天赞叹，一切人界，安稳岁丰，众天人等，和乐而住。
善见王者，亦称阿阇世王，彼王福泽，自然增长，除弗栗恃城外，其余五城，不待战伐，一切内服。尔时如来，以及双胜与十六万八千阿罗汉，俱入寂灭，大迦叶波，亦般涅槃。一切众生，甚为愁叹。已曾亲见释尊圣容之诸异生比丘，咸自谓言：佛在世时，吾等因放逸故，未得胜位。于是忧勤，专心修法。有学诸圣，亦复如是。诸未亲见释尊圣容之初业比丘，以未得瞻释尊圣容，于佛教授，未能亲炙，若不精进，当入轮回；如是思维，亦于善法，努力勤修。以此之故，得四果者，与日俱增。
释尊付法于大迦叶，大迦叶付法于圣阿难陀，教法传播，于焉开展。圣阿难陀守护教法，约经十五年时，金色童子证阿罗汉。彼之传记，如金色童子因缘经中所载。圣阿难陀能令眈于佚乐之金色童子，无少障难，证得阿罗汉果；故阿阇世王，于彼尊为等佛声闻，凡十五年间，以一切资具，供养阿难陀等五千阿罗汉焉。圣阿难陀，四十年间，守护教法，彼示涅槃之明年，阿阇世王崩。
圣阿难陀住于誓多林时，居士商那和修，于五年间兴起僧伽大供养业。后依皇者之教命出家，次第忆持三藏，证得阿罗汉果。如是前后约使一万比丘，皆得证阿罗汉。
此后，阿阇世王之子苏婆普王，承继大位，约十七年，崇信佛教。彼时，圣商那和修，亦于教法，少事守护，而主要者，则为圣末田提迦，居于波罗奈斯，为四部众，传授教授，为婆罗门及诸居士，宣说正法。
一时，波罗奈斯之婆罗门及居士众，以诸比丘，托钵行乞，颇生嫌厌，谓诸比丘言：岂无余处可乞食耶？岂较波罗奈斯无更富之国耶？但见吾辈，供养君等，未见君等，少遗吾辈。于时圣末田提迦，有万阿罗汉大众环拥，向空飞逝，止于北方乌尸罗山。彼处有居士名阿阇者，广集四方一切僧众，于一岁中，修供养业，阿罗汉来会者，为数四万四千。以是因缘，北方佛教，极为兴盛。末田提迦于乌尸罗山说法三年。
尔时圣商那和修，住室罗筏苏底，为四众说法，证阿罗汉者，近千人云。
彼王崩后，其子苏陀奴王承继大位，与末田提迦之调伏罽宾，同一时代。
末田提迦，前往罽宾，自乌尸罗山，招来五百日中眷属，自波罗奈斯，招来净信正法之婆罗门与居士众，无量百千，共同住锡于罽宾。诸国之人，亦多次第前来，凡大城九，山村多处，王宫一，伽蓝十二，皆以无量僧众庄严之。
于罽宾国，遍植红花，建立佛教后，即般涅槃。传说彼于罽宾，弘法二十余年云。
末田提迦去罽宾时，圣商那和修为六大城四部弟子，宣说正法。苏陀奴王在位二十三年而崩。此后王之眷属臣佐，可二千人，皆于商那和修处出家。
此后，优波崛多，以仅受具戒，即得见谛，历时七日，得证俱分解脱之阿罗汉，于是付法于优波崛多，于瞻波国入般涅槃。
由商那和修之讲说教法，前后因之得见谛者，约十万人，得阿罗汉者，亦及万数。
于此，罽宾国人皆谓：末田提迦，必须计入付法传承诸人之中，以末田提迦，于摩揭陀守护教法，历时十五年，彼时商那和修，仅有少数弟子与之同住而已。末田提迦去罽宾后，始由商那和修，守护教法，故付法传承者，实有八人也。余人则谓：末田提迦调伏罽宾，固是释尊授记，阿难陀命之前往者，然阿难陀付法之人，则唯商那和修；以故付法传承，仅为七代。是说也，西藏人士多取之。
此后，优波崛多，渡过恒河至北方胜身国，即底罗孚抵正西方之一国。于彼处说法三月，得阿罗汉者，满千人焉。更往犍陀罗山说法，亦令无量众生，得证见谛。后更来摩揭陀国附近西北方之末土罗城，于城门旁，众生集处，有那达与跋达者，常时赞叹圣优波崛多，乃以尸罗山之那多迦毗罗伽蓝奉献，并供养一切资具。于此说法，有无量出家者与居士，皆得见谛。
此后即住于那多迦毗罗伽蓝，以迄终生。释尊授记彼，为无相好佛。以除身无佛之相好外，摄益众生，有与释尊同等之事业。自从如来般涅槃后，广利众生，无能过彼者也。
优波崛多守护教法时，阿波兰多迦王国最为广大，即苏陀奴王之子大自在王守护国政九年，与其子扎摩沙守护国政二十二年之时也。
时东印度，有阿罗汉名郁多罗者，大自在王甚信仰之。婆伽罗国之民众，于鸡护林建立伽蓝，供献于彼，即名鸡园。彼对阿波兰多伽之四众，传说教授，得四果者甚多，其上首弟子，即阿罗汉耶舍也。
大自在王崩后，扎摩沙王即位不久，有名为阇萨之婆罗门老妪，年近百二十岁矣，有子三人名阇耶，苏阇耶，羯噜耶那，造郁多罗阿罗汉处，于三宝起大信心。阇耶于波罗奈斯之转法轮处，建立像殿。苏阇耶于王舍城之竹林精舍，建立像殿。羯噜耶那，则建金刚座之犍陀罗，即摩诃菩提之净香殿。后彼婆罗门三弟兄，于三像殿，各自常时供养五百比丘之食物，于四方一切僧众，亦以资具而供养之。
复次，圣优波崛多付法于圣提多迦。彼之传记，有如下者：
于阿利耶阇耶国，有一具大财富之婆罗门，彼有一子，名提多迦，聪慧善巧，而耽深沉之思，通四吠陀，与十八明处，父甚爱之。移时父死，乃以一切家财，布施沙门与婆罗门，携五百眷属，衣遍行衣，前往游历十六大城，于诸有盛名之外道及婆罗门处，问梵行道，无能圆满为答覆者。最后于末土罗，问教于优波崛多，深信于彼，因而出家，受具足戒。优波崛多，更为指示七种教授，历时七日，五百婆罗门眷属，皆获证得阿罗汉果。圣提多迦，则于八解脱而得禅定。彼时，各国婆罗门之众多上首，皆于佛教，起最胜信心，于时，圣优波崛多付法于彼。彼于六城等处，传教四部众，佛法得广弘通，使一切众生，皆获安乐焉。
一时，于睹货罗国，有名弥那罗王者，彼国中之一切居民，皆崇奉虚空天，除此而外，于善恶无所知也。圣提多迦来为彼等宣说正法，王等千人，皆得见谛。无量众民，亦皆归依，受学之处。夏季三月，住于彼地，比丘之数，无量增加，得证阿罗汉者，及千人焉。
此后，彼国与罽宾国间，道路往来，毫无拥阻。罽宾国之长老，多诣彼处，教法大兴。仅此王及其子摩须耶王之时，约建大伽蓝五十，其中皆满住无数僧众。
复有东方迦摩卢波国之婆罗门悉陀，彼之财富，可拟帝王，有千眷属，奉日为神。圣提多迦来为说法，因生深信，得见真谛，以大敬信，而造摩诃制多耶伽蓝。即于其处，广为四方一切僧众作大施会。以是迦摩卢波国境中，佛法大为弘扬。
尔时，西方摩罗婆国，有婆罗门名无憍者，未受灌顶之王也。日杀山羊千头，以其血肉作护摩。圣提多迦来，广为说法。彼等忏悔罪业，惭愧己行，请问息灭罪恶之方便。乃如圣者所示方便，一切婆罗门，皆受皈依，而修学处，于妙音居士之园中隙地，造大伽蓝。如是，于此国中，佛教亦广为弘扬。
此时，约为距阿育王生后不久之时也。彼等之后，次第之间，约有五百婆罗门众，守护教法，饶益众生，历时甚多。彼付法于圣迦罗后，于摩罗婆国之邬舍尼示寂。
在属于塔噜地之搽牟波流那国，有日种之涅弥达王，大臣五百，权力极大，统治北方。彼有六子：
有善；
有车；
有螺；
有财；
有莲；
有金。
一时，某长者妻，与此王通，因而有孕，彼王母死，除忧之日，长者妻诞生一男，以于除忧之日生故，因名彼曰阿育迦。
及其长也，娴习六十种武技，八种观相法，字书算学，皆极精通。移时，尼泊尔国与羯铢耶国之诸山民，发生变乱，阿育王受命与军旅俱，前往征伐，无少阻难，戡定山民，征课税金，受取赠物，归献于王。王曰：汝之智勇，实悦我心，汝何所欲，将以畀予！答言：我居于此，诸兄害我，请赐波吒厘弗多罗城，为我居地。并乞一切所用资具，王即予之。彼于此城中，建五百园林，千数歌女围绕左右，日夜受用诸妙欲焉。
此后摩揭陀国国王搽摩舍崩，大臣婆罗门名犍毗罗尸罗执政，多历年所。尔时彼与涅弥达王，积不相能，于恒河畔，战伐相寻，久而不绝。王子六人，从事战役。适值涅弥达王崩逝，朝中恐生死讯传播，摩揭陀人，气焰转盛，因秘之。国政由二大臣共摄，经七日后，为京城中众民所悉，不听彼二大臣之命，乃奉阿育，入即王位。
王子六人，既胜摩揭陀，获得六城，闻阿育王已即王位，乃与五百大臣，分别统治恒河北岸五城与鸯伽城。
此后一时，与诸兄积不相能，多年争战。最后尽杀其六兄及五百大臣，更破坏六城。起雪山国，迄濒陀耶山，中间之地，皆被征服，极为凶暴，若未曾作刑杀之事，便心不能安，口不能食。于每日晨，判处杀戳缚打等刑，此后方能平心甘味。
此后，东方鸡园住有堪布阿罗汉耶舍者，往波吒厘弗多罗城，每日于王前，为王说法，每夜于伽蓝中，传教授于四众。王自晤阿罗汉耶舍，即生诚信，孜孜为善，惟日不足，每日供养三万比丘。
此后，阿罗汉耶舍，为之宣说正等觉者释尊授记，劝以如来舍利法塔，庄严大地。乃于一日夜，成就八万四千法塔云。
尔时，圣提多迦未付法于圣迦罗前，圣提多迦，衰病多年，惟住于摩罗婆国之憍实弥，对四众传授教授。毗舍利之诸比丘，群相谓言：上座自身，且有病患，于彼处，能得何真实教授耶？故不去彼前，而擅行非法十事；并谓其为法，为律，为大师教。
阿罗汉耶舍等七百阿罗汉皆不谓然，于华氏城之伽蓝中，由离呫毗族所出之王名难陀迦者为檀越，而行第二结集。此中所谓七百阿罗汉者，乃六城分立之时，仅居住属于毗舍利城俱分解脱之多闻阿罗汉也。是故此第二结集者，乃部分之结集也。彼之真实历史，载在毗奈耶杂事中，此尽人皆知，不更采入本史矣。
此结集出于此时代，乃跋多伽底与克世面陀罗跋陀罗之说也；并与于西藏现存之毗奈耶中，所载释尊入灭后，经百十年时，行第二结集之说一致，本史使用，即为此说。于诸余部毗奈耶中，亦有于释尊入灭后经二百十年或二十年，而行第二结集之说。于印度诸历史中，亦有言阿育王与圣提多迦等为同时，于大善见入灭，阿育王亦入灭之后，而行第二结集者。此则据前说而为说，乃于毗奈耶杂事中所谓彼付法于大善见，诸大众等已入无余涅槃，彼时佛入灭已百十年矣之语生误解也。梵语所谓雅答吉答一助词。何时、彼时，二义俱转。于此处，应译作何时。二百二十年等之说，乃以半年，计为一年，与百十年说，仍相符顺。此喇嘛班支达之说也。班支达因陀罗陀达所著之史话中有曰：若有谓言：阿育王入灭后五十年，圣优婆崛多出世，于百十年时付法传承毕，此后胜者入灭后五十年，圣优波崛多出世，于百十年时付法传承毕，此后阿育王生等者；与授记不合，又与圣地可靠之诸史籍相违，故此乃近似之言，不可信也。
于东方鸯伽国，住一多财富之家主，以无子故，勤供摩诃提婆之像。一时，妻举一男，因为之名迦罗焉。彼成长后，两亲弃养，于圣提多迦，生起信心，终乃出家，从圣提多迦，受具足戒。
此后一时，圣提多迦，入般涅槃，由圣迦罗守护教法，为四部众，传授教授，得四果者，无断绝焉。
于罽宾国，数数宣说，无我法义，时逾三月。于狮子国，三月说法，伽蓝僧众，遍满此洲，证四果者，所在多有。此洲释尊昔曾来锡，释尊灭后，教法衰微，圣迦罗至，始广弘扬。最后付法王族之圣善见，于北方古遐瓦那国入灭。
圣善见之父名曰见，为西方跋卢迦黜搽国班头族所出之王族也。雄于赀财，名其子曰善见。彼子既长，以园林五十，美姬五十，每姬各有侍婢五十，乐女五十，每日有价值五千巴那之花，为之享乐。其余受用，更不待言，可与诸天相比竞也。
一时，众多眷属围绕于彼，前往园林，路遇阿罗汉守迦耶奈，与眷属俱，前往城中；因生深信，顶礼其足，坐于一方。阿罗汉为之说法，即于座上，证阿罗汉。乃出家。此后以圣迦罗为阿阇黎，长时共住，圣迦罗般涅槃后，四众由大善见调伏之。
以后圣者遍行南方，普建伽蓝，各地僧众遍满焉。于诸小洲，亦安立佛教。于大支那国等，亦使教法少为弘扬。无量众生，各使安乐，此后乃入无余涅槃。
复次，阿育王幼年时，为圣提多迦晚年之时，彼王安住于罪行时，为圣迦罗守护教法之时，彼王转成具法之王时，为圣善见守护教法之时。而大善见入灭后，王亦遂崩焉。现有从圣阿难陀至善见之因缘赞，彼等之精要，我则从克世面陀罗跋陀罗所取录者而书之。彼等之付法传承，为圆满守护教法者，所作事业，与释尊等。彼等之后，虽亦有众多阿罗汉出，然所作事业，能如是与释尊同等者，则未之有也。
阿育王有子十一人，最善好者，为拘那罗。因彼之目，与雪山之拘那罗鸟，相类似故，一仙人为命是名。彼通一切技艺，阿育王妃禘失罗叉，钟爱于彼，诱惑之，彼以严正，不受诱惑，王妃怒之。
一时，阿育王兼患呕泻，王妃以蒜为药，供献于王，服之即愈。王欲酬彼，答曰：今非其时，请俟异日。
一时，西北远方，有阿须摩波兰多国之瞿伽卢那王叛乱，命王子拘那罗率兵往讨，于克彼王之时，王妃禘失罗叉乞言于阿育王曰：王锡酬赏，今其时矣，请以王国，于七日间，为我管理。王即与之。彼乃作一书，令抉拘那罗王子之目，窃王印信，签盖其上，遣使送往阿须摩波兰多国。尔时，拘那罗王子自读来书，知为王命，乃于抉目之时，言曰：请抉一目，置我掌中。如言行之。前此也，一阿罗汉，预知彼将罹是祸，乃为多说无常等法，彼因时时思惟其义，益以今见此目为缘，遂以证得预流果去。此后，离弃眷属，携一琵琶，遍行诸国，到达波吒厘弗多罗之象园，为众所识，顶礼于彼，诸民众等，未之知也。黎明，饲象人语彼：其弹琵琶！因弹琵琶而唱伽摩迦之曲焉。王于重楼上听之，以声似其子也。天明察之，果为其子，问知原因，大为震愤，下禘失罗叉于胶舍，命以火焚之，王子谏止之曰：若我一视禘失罗叉，与我之子，平等慈爱，无瞋恨心时，请将此眼，复如前好。遂复得一较前更胜之目焉。
彼出家后，得阿罗汉，视弃王国，如敝屣也。由彼子离忧王继承焉。
此后，生于北方犍陀罗之阿罗汉迦叶，以圣教三事饶益有情时，离忧王之子勇军，供养四方一切僧众，尽三年中，于地上建一切法塔，各以一百供养资具，而为供养。尔时，于末土罗，有婆罗门名具称者，因信圣教故，建立一名沙罗婆抵之伽蓝，阿罗汉守罗那婆萨，于彼说法，四方众多比丘来集，为十万比丘建大施会。
彼时，于摩卢多国之一地，商主之子名大天者，曾杀父母，及阿罗汉，作三无间业，由悔己罪，前来罽宾，秘其所行，而为比丘，因聪慧故，通晓三藏，深自忏悔，住阿练若，勤修禅定。由魔加持，一切以彼为阿罗汉，供养彼者，与日俱增，众多比丘，眷属与俱，前至沙罗婆抵伽蓝。诸比丘等，以次诵读波罗提木叉经，于时次第及彼大天，彼诵读后，更宣言曰：
为诸天所恼；
为无明所欺；
道从声流出；
有诸疑惑；
依他入。
此是佛之教。
诸圣者与诸老比丘言曰：非经之语也！诸余大众比丘，党于大天，因兴辩论。此外，彼于诸经义，亦多作邪曲解说。
彼死后，有比丘名跋陀罗者，亦谓为魔波比耶之化身。彼于圣言，违谬观察，多所怀疑，于左五事，竭诚宣扬。
屡为他恼；
无知；
二心；
遍观察；
救自己。
誉之为释尊之教。诸智慧不同之人，所以求了解圣言者亦不同；因之种种疑生，争辩不休。更以各地语言，解释诸经；因字类语音，少有出入，而词句之种种差异，亦因之生起。诸阿罗汉与诸智者，欲止此争，而诸异生比丘，为魔所持，辩终未息。
大天与跋陀罗死后，彼二人之僻事，诸比丘知之。阿罗汉第二迦叶入灭后，于末土罗，更由圣摩诃卢摩，与圣难陀迦，作佛教之事业焉。
圣摩诃卢摩与圣难陀迦守护教法，为时不久，勇军王崩，其子难陀王即位，二十九年间，守护王国。尔时，于金砂国，有婆罗门鸠舍罗出，集会四方一切比丘，历时七年，作大施会。此后，于迦尸波罗奈斯，此王多年备置资具，供养诸比丘。
尔时，有龙比丘者，以多闻故，屡赞五事，引起僧众之广大争论，于是分裂成四部矣。有名圣法胜者，得阿罗汉果，与最清净比丘众俱，弃舍有诤之僧众，去之北方之地居焉。
难陀王之友人，婆罗门波腻尼者，生于西方毗卢迦之林园。彼于三界中之一切声明，悉皆了悟，造有波腻尼声明之声明论一千颂，与解分别经一千颂，共为二千颂，此一切声明论之根本也。西藏人士，以因陀罗声明，为最先出者，但于天国所出者，此为最先，容有其理；而于圣地，则非最先，以次应释。西藏所译之栴陀罗声明，与波腻尼声明一致；而迦罗波声明，则与因陀罗之宗义一致，此诸班支达之言也。就中，尤以波腻尼声明演说所及，范围极广，能全通者，殊希有云。
于北方边地之婆那摩比国，有火施王者出。彼于三十余年间，供养阿罗汉法胜等圣者约三千人。于摩揭陀国，有圣大施者，守护教法。于华氏城，难陀王子大莲华王供养一切僧众之时，上座龙之随行比丘，名坚意者，宣扬五事，大兴争论，此由四部分裂为十八部之始。大莲华王建立伽蓝二十四所，有谓于此时，行第三结集者，恐非是也。
有谓婆罗流支造毗婆沙论，卷帙甚多，布施于诸说法者。关于各种圣言典籍，佛在世时，虽已有之，但制造释论，解彼圣言，其第一部，即此是也云。此中所谓毗婆沙者，乃为详细解释之义。有谓于优波崛多时代，为诸阿罗汉共同制作者。有谓为耶舍与一切许等所造者，西藏人士则谓为一切许与鸠浮阇等之五百阿罗汉，于北方濒陀耶山之舞人伽蓝所制造，此乃混合以上二说之论者，勿问如何，亦是彼诸阿罗汉之口授传承，集于一处，由诸上座，口耳相授，后乃笔之于书者也。
与大莲华王殆同一时代而少后之时，于欧堤毗舍国，有月护王出，文殊菩萨化比丘身，至彼家，为说种种大乘之法，笔之成书。此书，诸经部师，谓之为八千般若经；而诸真言宗师，则谓为打达桑木伽尔哈，即真实摄也。言皆可通，但似以前说为近是。此乃释尊人灭以后大乘出现人间之始也。
其后，于罽宾国，有师子王，彼出家后，名曰善见，得阿罗汉，说法于罽宾。为持焰国之迦腻色迦王所闻，生大信心，北去罽宾，从圣师子善见听法。于北方所有一切法塔，兴大供养。于四方一切僧众，亦多建立大供养会。尔时，有比丘真胜者，称阿罗汉，多所说法，有大势力，从婆罗门与居士处，多取资具。二十万僧众，讨论正法。约于是时，分裂为十八部，而大争论作矣。
于罽宾国有婆罗门苏陀罗者，资财无量，彼于毗婆沙师之大德法救及其眷属，与经部最初之师罽宾之大德上座，及眷属比丘五千，常作供养，弘扬三藏。
尔时，东方有名圣胁比丘者出，最多闻之阿罗汉也。为迦腻色迦王所闻，于罽宾国之环林精舍，集会无量比丘，而行第三结集，此罽宾人如是云。诸余人等，则以为于持焰国之俱婆那伽蓝所结集者。多数智者，同意后说。西藏人等之说，则谓为集会五百阿罗汉，五百菩萨，五百异生班支达而结集者，此于大乘宗义，亦无不合。然于彼时，对佛教中诸大智者，除祇称之为大德外，尚未有以班支达之名相称谓者。以故，所谓五百班支达者，为不应理也。廓吉祥童子所译记付法传承轶事之一二梵文残简中，有婆须蜜多罗等大德四百人之一句，此应理也。但如以此婆须蜜多罗为即毗婆沙师之大阿阇黎世友，是则误矣。
盖于勇军王之晚年，难陀王与大莲华王之全时代，迦腻色迦王之初年，四王之际，僧众之间，生起争论，最激烈之争论，历时约为六十三年，而合前后争论时期，则几近百年。争论息后，于第三结集之时，一切十八部，皆成纯净佛教，毗奈耶藏，笔录成书，经与对法，以前未笔录成书者，今成就之，以前已笔录成书者，今校定之。于此时代，大乘各种经典，已出现人间，由得无生法忍之诸比丘，略为宣说；然犹未能广大流布，故请声闻，对之无争议也。
恰于第三结集终了之后，迦腻色迦王崩去时，于北方阿守磨波浪多与罽宾国之西方睹货罗接近之地，有一居士名阇提者，富于赀财，供养北方之一切法塔。从西方摩卢国迎请毗婆沙师之大德世友，与睹货罗之大德妙音二人至本国，十二年间，供养比丘近三十万人，遂于无上菩提发心。
于普守迦罗婆禘宫殿之中，迦腻色迦王子，供养阿罗汉等圣者百人，更为比丘万人，于五年间，修大施会。
于东方华氏城，有婆罗门毗度孚者出，彼抄写三藏无量卷帙，施诸比丘。复于三藏每种各有十万颂，如是抄写约千次焉。于彼一一，复以不可思议资具供养而增益之。
于波吒厘弗多罗城，有阿罗汉名圣阿湿缚崛多者出，彼乃于八解脱得禅定者，因彼说法，圣难陀蜜多罗等之阿罗汉辈出，得见谛者，所在多有。
于西方相马王出，作佛教之大事业焉。
西南之臊罗守多罗国，有婆罗门具种姓王出，闻生于鸯伽国之大上座阿罗汉难陀，是持大乘者，欲闻大乘故，因请彼至。彼时，于诸异国，宣说大乘之善知识，无量顿出。
大德阿毗达卢迦，毗伽多罗国伽度婆阇，提浮耶迦罗崛多，罗睺罗蜜多罗，惹诺那多罗，与大优婆塞之僧伽多罗等之说法师，约五百人出世。
圣宝积经十万法门，一千会；圣华严经十万颂，一千品；圣入楞伽经二万五千颂；密严经一万五千颂；真实法集经一万二千颂。此各经卷，从天龙，乾达婆，夜叉等宫殿所出，而从龙国所出者为独多，是等诸阿阇黎，多为婆罗门众所迎请。
此事为相马王所闻，生大信心，遂于阿武山巅，建立伽蓝共五百所。每一伽蓝中请一说法者，供一切资具。令己之诸眷属众，具大信心而聪慧者，共五百人，悉皆出家，受大乘法。
尔时，王欲抄写经卷，问曰：大乘三藏，为数几何？答言：总其全数，虽不能计；但现存者，得千万焉。王曰：为数虽多，亦应抄写。遂写一切所有经卷，布施供养于诸比丘众。彼之晚年，经卷安置于胜那烂陀。于是，大乘行者比丘五千，皆能忆持无量经藏，智慧无碍，得无生忍。亦曾于诸异生之前，示现少许神变神通诸般游戏，是故大乘负盛誉者，遍于各处，为诸声闻所难容认，因起谤毁，而宣称曰：大乘非佛说也！诸大乘者，一切皆为瑜伽师唯识论者。彼等前此，曾于十八部出家，多数皆与彼等声闻共住。一千余众声闻人中，虽祇有一二大乘者杂居其间；但诸声闻人等不能胜之也。
尔时，于摩揭陀，有婆罗门尊胜成就主与商羯罗主二兄弟出，持优婆塞戒，通一切乘。如欲差别佛法外道之胜劣故，尊胜成就主作殊胜者赞，商羯罗主作胜于天赞，于市衢中及五宫等一切处所，广为宣扬，于金刚座，供养声闻比丘五百人，于那烂陀，供养大乘行者五百人。
那烂陀寺者，乃昔日圣舍利弗之生地，后亦为舍利弗与八万阿罗汉眷属入灭之地。中顷，婆罗门村，成为废墟，于有圣舍利弗法塔之处，阿育王大兴供养，而建立佛教之大伽蓝焉。此后大乘最初之阿阇黎五百人，商议并观察曰：若于圣舍利弗所曾住处，说大乘法，是诸大乘者能弘法之相也。若于目犍连子所曾住处，说大乘法，但能获得一大势力，而非于法增益之相也。于是由婆罗门阿阇黎兄弟，建立伽蓝八所，安置所有一切大乘经典。故那烂陀寺之最初建立者，为阿育王；作为弘法之根本地者，为五百阿阇黎与尊胜成就主兄弟；增广之者，为罗睺罗跋陀罗；大事发展者，则龙树也。
此后有名旃檀那波罗王者出，守护阿波兰多迦之王国。彼王之寿，百五十岁，享国亦近百二十年云。于伽蓝及僧众，大事供养。此外所作佛事，则未之见也。尔时有婆罗门名因陀罗度卢婆者，彼王之友也。修因陀罗，成就本尊，问本尊以声决定处，将彼释辞，笔录成书，此即为因陀罗声明云。彼书有颂二万五千。
约于彼王在位之时，大阿阇黎婆罗门罗睺罗跋陀罗来难陀寺。彼复从尊者迦罗，受具足戒，听受诸声闻藏。或曰：从罗睺罗光受具足戒；彼之堪布，亦是迦罗也。此之迦罗，非付法传承中之迦罗，彼虽从阿阇黎无分别等阿阇黎听大乘法；而主要者乃为从秘密主等诸余本尊，听诸大乘续部经典，而弘中道之宗义焉。
与此阿阇黎同时，有尊者迦摩罗伽卢跋与伽那萨罗等宣说中道宗义之八大尊者出。尊者富罗迦萨达磨末尼，依圣除障，面授口诀，而获证得无生法忍，从下界中请出圣大集经十万法门，共一千品。此外更由最初五百阿阇黎之众多弟子，将前所未曾弘扬之无量经部与续部请出。前此所有作、修、瑜伽三种之一切续部，与密集佛平等相应，幻化网等无上部皆有。约于此时萨计多奈城有比丘大精进，于波罗奈斯有毗婆沙师之大德觉天，于罽宾国有经部之大阿阇黎大德室利罗多等出。彼等专弘声闻乘。
此时，尊者法救、妙音、世友、觉天四人，称为毗婆沙之四大阿阇黎，每人皆有弟子十万云。此之法救，乃为颂论结集之法救，此之世友，乃为品类足论作者之世友，与异部宗轮论作者之世友，是异人而同名，不可牵混而一之也。依据密集圣龙树一派所记载之史实，则于欧提毗舍，有毗须迦卢波王出，应视之为与旃檀那波罗王殆同一时代者。
尔时，于东方藩伽罗国，有诃梨旃陀罗王出，为旃陀罗族王之最初者，依真言乘，而得悉地。
室利萨罗哈，又名大婆罗门罗睺罗，于住于婆罗门行时，瑜伽行之阿阇黎五百人辈出焉。于彼一生中除十万般若波罗蜜多外，大乘经典亦多出世云。
一龙树之弘扬中观与难陀、正军、真谛之唯识宗其后，由阿阇黎龙树守护教法，努力宣扬中观宗义，于诸声闻，亦广饶益。从一切居处，驱摈犯戒有大力者之比丘沙弥，殆及八千人云。彼为诸部之上首，适于此时，尊者难陀，尊者正军，以及尊者真谛三人持瑜伽师唯识宗义，造论无数。于阿赖耶之解释，此三尊者，说为前之瑜伽师；无著弟兄，说为后之瑜伽师。非彼无著弟兄，为前三人之徒众，此之所示，甚明显也。
圣龙树居圣那烂陀寺，于百八所伽蓝中，建立大乘道场百八处。
尔时，圣者请至无量陀罗尼及一万般若波罗蜜多。诸声闻云：此乃龙树所造也。此后大乘经典，无新出者。为遮诸声闻乘实性说者之争论故，而造尼夜耶之五辑；于西藏诸历史中，谓有比丘商羯罗者，为破大乘，作明严论，总百二十万颂，此乃误说，其实祇得万二千颂。
龙树晚年，来至南方，调伏优陀延那王，多年之间，守护教法。
优陀延那王寿及百五十岁，此阿阇黎有少七十一年未满六百岁与少二十九年未满六百岁之二说。初说，二百年在中国，二百年在南方，百二十九年在吉祥山住云者，是粗略计算，以半年计为一年，此吾喇嘛班支达之言也。后说除余者与前相同外，则言百七十一年住吉祥山。
彼等之时代，于于阗国，有阿罗汉僧增出。复次，毗婆沙之阿阇黎：于睹货罗，有阿阇黎婆摩那出；于罽宾有拘那罗出；于阿波兰多加国，中央有作善，东方有阿阇黎僧增诸人出。经部之阿阇黎：于西方有大德童受出。每人皆有难以计数之眷属。
诃梨旃陀罗王与眷属俱，化虹身后，无子嗣位，时为由彼侄阿苦叉旃陀罗与其子阇耶旃陀罗守护王国之时代。二王虽皆崇敬正法，而于佛教所作大事，无记载焉。
于南方，有诃梨跋陀罗王与千眷属，俱获成就梨卢悉地。自大乘最初发达，至此时期，有百千人得持明位。约于此时，回教最初出现于世。有谓于罽宾国，大德室利罗多入灭时代反出世者，或有谓为大德拘那罗之弟子。或有谓有持藏多闻，而无信心之鸠摩罗斯那者出世，毁灭三学，为诸僧众从道场中放逐而出。彼大愤恚，因而建立反抗佛教有力之法云。彼至睹货罗后之舒梨迦国，更易其名为摩罕默德，变更服制，造有害法之回教。
阿苦叉旃陀罗与阇耶旃陀罗王，彼二人守护阿波兰多迦王国，权力甚大，以奉信三宝，故计入七代旃陀罗中。阇耶旃陀罗之子涅摩旃陀罗，彼子波尼旃陀罗，彼子槃萨旃陀罗，彼子萨罗旃陀罗。此诸王者，以其权力不大，故不计入旃陀罗七代或十代焉。
此中，涅摩旃陀罗守护王国，为时不久，有婆罗门弗沙蜜多罗，即胜友者，为王近臣，变乱盗国。
尔时，婆罗门之胜友王等诸外道，生起兵端，从中国乃至阇兰陀罗之众多伽蓝，咸遭焚毁，多闻比丘，有少数被杀害，多数逃往异国，历时五年，彼乃死于北方之地。
此中，如所谓佛教最初五百年向上增益，五百年向下衰减之时。约于龙树在中国守护教法以前，阿含之讲说与伽蓝之建立等，日益精益。约于龙树在南方饶益有情时，回教已创始。约于住吉祥山时，为婆罗门王胜友所害。此之一切缘起，佛教衰减之端见矣。
此后，波尼旃陀罗王，于摩揭陀国建王国时，于东方藩伽罗国之毗施沙瞿陀地，有瞿陀婆卢陀那王者，既擅财富，更具权力，修复一切被破坏之伽蓝，扩充道场。上座三菩提于佛之教法广为植立，广弘声闻藏，于摩揭陀建立道场六十处。
尔时，于西方茂罗达那之巴伽达，回教之信徒，大食蒙古王名哈陆者出世。于印度境内，此为回教发现之始云。
槃萨旃陀罗王之末年，与萨罗旃陀罗王之时代，东方有婆罗门伽尸阇达者出，敬重供养昔日所建之一切道场；尤于藩伽罗之须婆那尔伽谟城，供养六十四说法者，及每一人之听法者各十人，恢复衰退之教法。彼等乃龙树住于吉祥山时代，与彼灭后不久时代出世者也。
其后，萨罗旃陀罗崛多王之子，即密月者出世，彼有极大之权力，计入十代旃陀罗焉。善恶杂作，不皈依佛，故不计入七旃陀罗。
此王之时，圣那烂陀寺阿阇黎圣提婆，与阿阇黎龙猛广护教法。此中，圣提婆者，龙树之弟子，锡兰岛王之子，于龙树灭后，在彼处附近之南方诸地，摄受弟子，宣说正法，而利有情。
尔时，东方那利尼之寇尔达城有婆罗门无胜黑者出，遍行诸国，与佛教徒每辩必胜。至圣那烂陀寺，诸佛徒与辩，未能胜彼。请阿阇黎圣提婆至那烂陀，长时兴辩，阿阇黎三度败彼，因以出家，历时未久，即能持诵三藏。
此后，阿阇黎圣提婆，亦久住那烂陀寺，最后，更至南方，摄益有情。于南印度香至国附近之兰伽那达，传密意于罗睺罗跋陀罗，而示寂焉。
与圣提婆同时，南方有阿阇黎龙猛者，真名为如来贤。广释无量大乘经典，于唯识中道，亦略为阐明。以后为圣那烂陀堪布，历时甚久。此阿阇黎亦龙树之弟子也。
于东方藩伽罗之鼠国，有老夫妇二人育一子，出家后，精通三藏，即阿阇黎龙智也。彼于阿阇黎龙树在世时，为阿阇黎之近侍。阿阇黎龙树入灭后，居于吉祥山边一深洞中，一心修行，历十二年，得成就大手印最胜悉地。寿命等日月，即居住此处焉。彼有二名，龙觉龙智也。
复次，成就者新迦波出，于阿阇黎龙树与近千人之眷属住于北方乌尸罗山时，为之弟子，教之专修圆满次第，不久即得证大手印悉地。
阿阇黎释迦友，亦可断定其为阿阇黎龙树之弟子，但其传记，则未之见闻，大成就者沙婆梨波之历史，已记载于宝生一书中，成就者摩腾格波，亦被呼为龙树师弟之弟子，但非于此时代出世，乃后出而曾亲见龙树者也。
此后，旃陀罗崛多王之子频头沙罗王者，于迦宇罗国出世，在位三十五年。彼王之时，于华氏城，建华严寺，大阿阇黎摩咥哩制吒居之，广为弘扬大小乘法。
阿阇黎摩咥哩制吒之晚年，频头沙罗王末弟之子室利旃陀罗王，统治王国。彼建一圣观音殿，于彼供养讲说大乘之比丘二千人。罗睺罗跋陀罗为圣那烂陀寺之堪布。于彼建立净香精舍十四所，再建立不同之道场十四所。室利旃陀罗王守护王国，多历年所。时西方制哩与摩罗婆国，有一少年迦腻迦王，受命即位，于四方分建伽蓝，常时供养大小乘比丘，以三万数。但应知迦腻色迦王与此迦腻迦王，非同人也。
此中，阿阇黎摩咥哩制吒者，前已述及之婆罗门无能胜黑，即彼也。韦罗、马鸣、摩咥哩制吒、比咥哩制吒、无能胜、达磨弥迦须菩提与摩底咥吒罗。皆彼之名也晚年之时，迦腻迦王遣使迎请，以年老迈，不克前往，乃造书翰，入王于法。遣弟子名智称者，于彼王处，为说法阿阇黎。
彼更广造般若要集其他之论，于大小乘一切比丘，平等摄益。以不偏守大乘一方，诸声闻众，亦皆宗仰，成为内道所共尊崇之人，故声誉极大。
阿阇黎罗睺罗跋陀罗，虽为戌陀罗族，而容貌财富能力却极圆满，出家于圣那烂陀寺，成为持三藏比丘，依止阿阇黎圣提婆而证实性，住那烂陀。最后，于丁瞿达，亲见无量光佛，面向极乐世界示寂。
此后，于东方，室利旃陀罗王之子达磨旃陀罗王出世，于佛教最为崇信。
尔时，于罽宾国，有土耳其王寿可百岁，为一大法王。达磨旃陀罗王统治王国时，谟罗多那国与罗睺卢地之藩得露，又名苦尼摩摩富多之一大食王出。此王与达磨旃陀罗王数起兵事。后以土耳其兵，征服摩揭陀全境，破坏一切伽蓝。圣那烂陀，损害亦重。诸出家众，皆逃避远方。
此后，达磨旃陀罗王崩逝，彼侄继位，但为土耳其一臣仆耳，无权势也。达磨旃陀罗王舅父之子，波罗奈斯之王名佛方者，彼派遣说经阿阇黎往支那。支那皇帝答礼，以黄金赠佛方王，彼以此财宝，娱彼西方与中土之强盛诸小王。彼与大食王启兵端时，苦尼摩摩富多王等，杀戮大食勇猛战士，阿波兰多迦及西方多数王国，皆听命于佛方王。彼更修复前此被毁之一切神殿，迎请僧众，于胜那烂陀寺，建立道场八十四处。
尔时，亲见文殊之后摩底制吒罗为王之上师，诸僧众等，则供养于王宫之上，诸外道等则赐食于宫门之外。如是，已遭破坏之佛教，重新恢复矣。
此后，南方俱梨守那罗阇，有阿阇黎摩耶黎迦菩提说般若者出。彼于中国，建大伽蓝二十所，建法塔千所，弘扬般若波罗蜜多法。最后为土耳其强盗杀害。
于彼国出世之阿阇黎牟提达跋陀罗，即众喜贤者，能诵数千部经，彼更修复已遭破坏之一切法塔，而各缭以新塔十所。使一切婆罗门及居士，入于净信。于中国更纠正诸出家众不律仪过。
后至于阗，于彼处多年利益众生而后入灭。
如是约四十年间，正法极为弘扬。于圣那烂陀寺，有王之大臣，名迦苦陀僧诃者，建一佛殿，落成之日，为一切众民，设大宴会，有外道二人，来乞施，诸暴沙弥，以洗物余水溅之，驱至门板间，嗾猛犬噬之。二人忿极，乃修护摩，于护摩之余烬，念诵真言，而散布之，火焰自起。佛教道场所依之八十四伽蓝，皆遭焚毁，尤其圣那烂陀之达磨捷阇，全部经藏所在之神殿罗特那萨伽罗、罗特那陀提、罗特那坦陀迦三所，大乘藏之一切，皆藏于此。此三神殿亦悉遭焚毁。
彼时，罗特那陀提伽蓝，自庋置于九层楼上某经函中，大水下注，火因以熄，凡水注处，所有经函，即未被毁。以后取彼经函视之，其中为五部续部之经函云。或云：仅为密集。但无论如何，是无上续部，于彼之中，密集在焉，此乃不可争之事实也。
于余国所有伽蓝，亦多被焚毁。彼二外道，惧王惩处，远循北方哈萨牟国。
此后集聚各地之多闻比丘，或曾忆持，或藏书卷，一切广收，记之成书。佛方王，婆罗门商俱，婆罗门部黎诃苏钵底，与众多具净信居士，修复焚毁之佛殿。
此中，大乘藏部，以前出现于人世者，可分为十五分：约四分，为破坏正法之前二敌所毁灭；约一分，不待敌人之损害而自毁灭；余约九分，以遇大敌为缘，而遭毁灭；今之所残，仅一分耳。圣宝积经一千会，余四十九会，华严经一千品，余三十八品，大集经一千卷，余九品，入楞伽经仅余如来藏品之少分，如是而已！
此后，佛方王之晚年，于欧提毗舍国近海处之一山顶，建一伽蓝，名罗多那嗜哩，前后三次，安置一切大小经部论部，祈长住世。集会八大道场之五百比丘，于近藩伽罗海边之一山，建立与罗多那嗜哩相似之伽蓝名提婆嗜哩。佛殿为大臣所建立；经典为婆罗门商俱所集定；献神之一切资具，为婆罗门部梨诃苏钵底所供养；彼之道场及僧众之生活，为王妃所备给。
如是之婆罗门商俱，于南印度羯甘陀罗，建立金翅鸟碑塔。
佛方王之后，达磨旃陀罗王之侄羯磨旃陀罗者出。于彼等之时代，有阿阇黎难陀富利耶，阿阇黎小马鸣，与罗睺罗跋陀罗之弟罗睺罗蜜多罗，彼之弟子龙友等出。彼数人皆弘扬大乘之人也。
但今西藏所存之百五十赞注释作者之难陀富利耶，为陈那菩萨等以后出世者。从彼之注释中，亦可明白见出。此时代者，与彼殆为同名者也。
其后，适于羯磨旃陀罗王守护王国之时，佛方王之子深方，营造王宫于盘揸罗城，统治王国殆四十年。
于罽宾国，土耳其王之子，土耳其一切所贵王者，寿百五十岁，守护王国，亦约百年。彼夷罽宾，睹货罗，伽阇厄诸国为藩属。敬重三宝。建立供养佛齿之大法塔。比丘日婆迦罗，优婆塞法僧出，各有五千比丘及优婆塞眷属围绕，修观般若波罗蜜多。
深方王即王位至二十年时，羯磨旃陀罗王崩逝，彼子部哩苦叉旃陀罗王，统治王国，权力衰退。欧提毗舍之阇雷卢诃王，统治东方国家之大部，是等诸王之时代，乃大比丘诃卢伽诃达之晚年，与圣无著利益有情之时代，阿阇黎世亲，佛使与僧使之一生上半期也。
阿阇黎龙友住世甚久。彼之弟子有名僧护者出。
于此时代以前，谓诸堪能者，未曾弘扬秘密真言无上瑜伽者，非也。昔大乘弘扬以后，历时不久，所出之一万持明者，与于乌仗那一切人得持明者，多数皆依无上乘道。而彼众者，由秘密主等于若百若千之堪能者，会于顿时，亲见本尊，为说密乘。彼等一切，皆化虹身，于彼之后，不立教授。先此诸人，勤力修行，更守秘密，彼等未得持明位前，人皆不知彼等为修密咒行者。若有具大神变，升于虚空，或不现时，人始叹息曰：噫！彼等是修密咒行者也！此时方知，盖咸如是也，是故阿阇黎，以续部次第教授弟子者，亦绝无仅有焉。作、修续部之真言续部修行者，虽自大乘发达以后，甚为众多；但因修行守秘密故，惟除修密咒者外，所修为何，人莫之知。是以有诸事业与悉地无碍成就者也。萨罗哈，龙树父子，乃至成就者舍婆利哇中间之传承持受，人所共知也。然此以前诸阿阇黎，住于秘密无上真言之传承者，则未多见，据行摄灯，虽载有莲华金刚与堪婆罗之出世；但前者于圣地，未见作饶益有情事，而后者之传记，亦未之见。是故由大婆罗门与龙树父子等所造之无上部论尚有。是等之外，无上真言之注释，前此无多也云。是等诸论，亦如中观王理诸书，非为众人所共知者。惟付嘱于得持明位者之龙智，以后于提婆波罗王父子时，始为弘扬。
约从此时后，作、修真言续部等，约二百年间，极为弘传，并有公开修行者。瑜伽与无上瑜伽诸续部，于证得悉地以前，虽无公开修行之人，但较以前为兴盛，各种释论之制作亦出现，有名之诸大成就者亦辈出。此时，阿阇黎马胜，大阿阇黎卢伊波，与成就者扎卢波底等皆出世。彼等历史，于余处详。阿阇黎阿卢诃达，羯磨旃陀罗王时代之持律三藏者，彼修大宝瓶法成就。
圣无著兄弟之传记：于佛方王时代，婆罗门女名极明天性母者，与一王族交会，诞生一男，面貌美好，彼遵母命出家，受具足戒，五年之间，精勤诵读。后于鸡足山之洞中，修圣弥勒观行。得亲见弥勒菩萨。弥勒问之曰：汝何所欲耶？曰：愿弘扬大乘教，曰：其牵予之衣角！牵已无间，至兜率天宫，从无能胜依恃听闻一切大乘教法，于诸经义，洞达无遗，听慈氏五法时，仅闻每一部义，即证各不同三摩地。乃再至人界，饶益有情。
此复，彼阿阇黎于摩揭陀之一方，名比卢婆那之森林中，建立伽蓝。即居彼处，为具戒多闻弟子八人，宣说大乘甚深法义。彼等皆得无生法忍，为令众生起净信故，彼等皆获证得神通，得渡经海，达于彼岸。故名彼处为法芽寺云。于是处，将慈氏五法，笔之成书。更造阿毗达磨集论，摄大乘论，瑜伽师地论，现观庄严论释等多数论部。
其后来锡于萨伽梨城西方宇守摩富罗城一伽蓝中，深方王为之檀越，集会四方一切比丘，圣者无著，为宣说契机之法，解释声闻三藏及大乘藏约五百部。于大乘之种姓觉醒者，于藏义之智慧广博者，出现之人，殆逾千数矣。
此复，昔日大乘，最极弘传；继乃世运渐下，人智转低，三次遇敌，次第衰歇。此阿阇黎出世以前，大乘比丘，为数虽众，而大乘之神通者则绝无。虽盛诵读各种经藏，而知实了达经义者则绝无。于此伽蓝，阿阇黎及与八大最胜弟子，宣说正法。于大乘教法如是衰微之时，而中兴之，此则为各方所共认者也。
于俱黎湿那罗阇国与乌仗那国，安住甚久，对一切人，弘扬大乘，于此二国，各建法塔百数，建神殿二十五所。在彼余处，亦各建立大乘道场，如是，于摩揭陀国，亦建法塔百所，道场二十五所。
复次，于往昔之日，大乘教法，最兴盛时，大乘比丘，未满万人，龙树之时，多数僧众，亦为声闻。此阿阇黎之时，大乘比丘，有无数万。以此而论，则是全大乘教之宗师也，然与此阿阇黎共住之弟子，惟二十五比丘。晚岁住那烂陀寺十二年，最后示寂于王舍城，即于其处，诸弟子众，为建法塔。
弟世亲者，西藏人士或以为乃圣无著之孪生介弟也，或以为其法弟也。诸智者，则不如是云，以为彼父乃一成就三吠陀之婆罗门，于圣无著出家之明年所生者，此二阿阇黎，一母之兄弟也。于圣那烂陀寺出家，声闻三藏，全部修学。尚欲通达对法论藏，再欲决了十八部执，全通明处；以故前往罽宾，主要依止阿阇黎众贤，学习毗婆沙论，十八部之论，每部经律差别，全部外道六师之书及与一切辩论理趣而精通之。更于彼国，多年辩析，理与非理，释声闻藏。后至摩揭陀，曾于彼国，居留有年。尔时，未见圣无著所造瑜伽师地论，于大乘法，未之起信。且言曰：噫嘻！无著于林中，十二年修三摩地，未获成就，徒制作满载象背之教理云。兄圣无著调伏彼后，证得最胜三摩地。尔时胜者圣言之在人间者，皆了达焉。佛入灭后，如阿阇黎世亲之多闻者，无一人也云。
于圣无著入灭后，继为那烂陀寺之堪布。
此阿阇黎，未远至边地，多时住于摩揭陀国，一度至东方伽宇罗国。为欧提毗舍国婆罗门摩俱尸迦所迎请，为一万二千大乘僧众，历时三月，兴供养会。
复次，此阿阇黎亦令南方等地，建立道场。一切总计，约与前等，共建道场六百五十四处，较圣无著在世时为多。所有诸国，一切总计，大乘比丘，约及六万人云，与阿阇黎共住之比丘，亦可千人。
前后约破外敌五百，使千五百婆罗门及外道，趣入佛教。最后，阿阇黎与一千眷属俱，至尼泊尔，于彼国中，亦建道场，僧众之数，无量增加，见僧人居家，衣法衣，耕田亩中，心生悲痛曰：是乃破坏释尊之教也！于是为僧众说法，诵佛顶尊胜陀罗尼三反，入般涅槃，法曰暂没云。于彼入灭处，诸弟子亦为建立法塔焉。
如于西藏历史中言：俱舍论本颂造成后，送致罽宾众贤之前，欲博其欢喜，供其观览；然未之喜也，为驳辩故，去摩揭陀，而阿阇黎世亲，避往尼泊尔国云。众贤去摩揭陀，印度无明文记载；即许其去，亦显然为时甚早，于世亲往尼泊尔时，众贤入灭，已多历年所矣。
此中，阿阇黎圣无著，出家以后，所作法事，历时约及七十五年。经中所授教之寿命，百五十岁者，乃以半年而计为一岁者，与法生活之年代相合。利益众生，三十余年，于印度亦有四十余年利众生之说。阿阇黎世亲，享寿约及百年。于圣无著住世之时，已经多年，广利众生。圣者灭后，约利众生二十五年。此大阿阇黎者，据云与藏王朵兜利曩赞时代相当，颇可信也。
约当大阿阇黎世亲之晚年时，深方王崩逝以后，出于西方摩卢国之室利诃卢沙王，权力极大，征服西方一切王国。嗣于佛教生起净信，奉阿阇黎德光为上师。
约于此时，东方部哩苦叉旃陀罗王之孙毗伽摩旃陀罗王，与其子伽摩旃陀罗王二王守护王国。此二王亦权力极强；富于赀财，而喜布施，以法治国。然未皈依三宝；内道外道，两俱供餐，尤信尼犍子离系外道。于罽宾国，亦有一切所贵王出世云。
尔时，于东方阿阇黎安慧与陈那利益众生。于西方则为圣无著弟子佛使利益众生之晚期，与德光利益众生之极盛期也。于罽宾，大德僧使广行利益众生事，阿阇黎法使，则遍行一切国说法。于南方有阿阇黎佛护来锡，约当于清辩与解脱军之一生中之前期也。
于欧提毗舍国，有阇隶卢诃王之子那倡舍王，与大臣婆罗那伽计舍者出，约七年间守护王国，权力极盛，毗伽摩旃陀罗王亦礼敬彼。为阿阇黎卢伊波所调伏，弃舍王国，得成就者，为陀利迦波王，与大臣真格波。
阿阇黎三宝使与清辩同时代，于欧提毗舍国有婆罗门贤护者，亦广作佛教之事业。
彼等之中，室利诃卢沙王，成为无敌之强王时，欲灭回教，于与摩宇拉斯多那国相近之一小国，建立一回教称为摩尸达者木制之大寺，会集无数回教大师，收集彼教无数经典，悉皆焚之。回教徒被焚而死者，为数一万二千人。因彼王如是之破坏，约百年间，持大食之教法者，鲜矣。
大阿阇黎德光者，生于末土罗国之婆罗门族，后于彼地一伽蓝出家，受具足戒。于大阿阇黎世亲处，精习声闻三藏与无量大乘经及异部律论，十万律部，常默诵于心。为室利诃卢沙王之上师。
阿阇黎安慧者，南旃陀迦罗拏耶长者之子，七岁时，往阿阇黎世亲处，修学诸明。其后持上座部三藏，通达一切大小乘对法，更造宝积经四十九会与中观本颂之注释。
约于阿阇黎世亲入灭之时，摧破外道吠守多波罗等之敌论，而获称语自在。
阿阇黎陈那者，生于南方信诃婆苦多罗城与香至国相近之一地之婆罗门族。外道教理，一切精通。从犊子部堪布龙授出家，通达声闻部三藏。后至阿阇黎世亲处，尽闻大小乘三藏。住欧提毗舍之补罗娑伊罗山洞中，勤修禅定，历时数年。尔时，于圣那烂陀寺，外道与佛徒，大起争辩。迎请陈那，摧伏外道。于彼处阐扬俱舍，并多制作唯识因明之零星诸论，总计造论及百部云。
再回欧提毗舍，造集量论，后往南方之地，摧伏诸国外道甚多，于古昔阿阇黎所建道场之颓败者兴复之，更使欧提毗舍王大臣贤护，趣入佛教。此婆罗门，建立大伽蓝十六处。
如是摧破外敌甚众，称因明之王。法之弟子，遍满诸方，长时随侍之沙门，未置一人，少欲知足，尽寿安住十二头陀功德，于欧提毗舍国之一森林间静处示寂。
大德僧使，世亲之弟子也。南方之婆罗门族，为说一切有部之人，彼住金刚座极久。于金刚座建立毗奈耶与阿毗达磨之道场二十四处。
因为土耳其之一切所贵王所敬重，迎至罽宾，建立罗睹那崛多伽蓝与昆跋衮陀罗伽蓝，弘扬大乘教法，即于彼国示寂。
于罽宾国，其先，大乘教法未有弘传。至无著兄弟时，仅少流布，自此阿阇黎以往，始渐弘扬矣。
阿阇黎法使者，生于东方藩伽罗国，为无著二兄弟之弟子，游行四方一切诸国。后建立一圣文殊神殿，而注释全部瑜伽师地云。
阿阇黎佛护者，生于南方坦婆罗国之哈沙苦利陀。即于彼处出家，学极广博，为阿阇黎龙友之弟子。从僧护问龙树宗义，一心修行，得最胜智。住于南方檀多利弗伽蓝说法。于圣父子与马鸣等所造之论，多所注释。
阿阇黎清辩者，生于南方摩卢耶罗之最胜王族，即于此国出家，从僧护学大乘经典及龙树之教授。至南方，为南方五十伽蓝之主，广说正法。于阿阇黎佛护入灭后，见彼所造诸论，乃于中论另造释论，破斥前阿阇黎之见，依龙树之教授释经。
此二阿阇黎立中道无自性论。佛护弟子甚少，清辩弟子极众，比丘数千，随侍左右。彼之宗义，广为弘扬矣。
彼二阿阇黎未出世前，诸大乘者，皆住一教。此二阿阇黎始峻别圣龙树与圣无著之宗为二云。无著之宗。非示中道，但为唯识；而龙树之义，乃吾等之义，此外无有也。于是遮破余等一切。故清辩示寂后，大乘内部，分而为二，争论起矣。
此复，阿阇黎安慧造中观密意了别疏释，其书出现南方之地，清辩之徒众，不之许也。彼等造那烂陀，与安慧诸弟子辩，清辩之弟子胜，诸无自性论师如是云。月官与月称争论之理趣，亦如是应知也。
西藏多数人，谓：佛护为龙树前期弟子，清辩为其后期弟子而兴争辩。佛护转生为月称云。此仅臆说耳。
圣解脱军者，生于中土与南方中间之儒婆罗洞窟附近，为阿阇黎佛使之甥。信解大乘，后来世亲处，听闻般若，尽能忆持般若诸经，然未听受教授也。于此更作僧护之最末弟子，问般若教授于彼。此阿阇黎如西藏所称：乃阿阇黎世亲之弟子，自通般若波罗密多云。印度人士虽有谓：是陈那之弟子，未入世亲之门下，般若波罗密多之现观，问于法使，般若波罗蜜多之教授，则闻于清辩。但圣地多数人所共许者全不如此。彼乃世亲之最末弟子，此阿阇黎之诸弟子，咸如是云。
复次，此阿阇黎修观般若，心中起殊胜觉受，无有疑义，惟有一处经文与现观庄严论相违，不安于心。尔时梦中，圣弥勒授记曰：汝其往波罗奈斯之伽蓝，可得大义利也！翌日天明，遂去彼地，路遇优婆塞寂铠，从南方普陀山请至二万八千颂之经，经句与现观庄严之论文符合，心得宽慰焉。乃以中道无自性论义释八品经与现观庄严论，造般若庄严和杂之论，如是之义，此阿阇黎未出世前之所无也。二万颂出世之前，他人未得寓目之原因，以此故也云。
后为东方一小王之上师，作二十四伽蓝之主，勤说般若，听经比丘，最少时亦有千数。如是历时，殆三十年。
阿阇黎三宝使者，从世亲闻对法藏，更多依止一切异国之持藏者，与陈那交谊颇笃，与陈那之关系，乃一听闻般若之弟子，以智慧论，则等同陈那云。复注释八千颂摄义。为赞誉此阿阇黎所造注释之无边功德，陈那亦复造摄义焉。后此阿阇黎去之南方，作多数伽蓝之主，为无量众生说法。至土罗婆梨国，新建立大道场五十，长时弘扬教法。
后往百花山，优婆塞寂铠往普陀山，亦同此时，此优婆塞据二万颂八千品之历史所载，三去普陀山。第一次，为己朝谒。第二次，为断现观庄严与经不同之疑，波罗奈斯之僧众遣彼前往，未曾质疑。唯迎观音至，质疑于观音，答言：我乃化身，不知也。第三次，为断彼疑，请还八千品。此优婆塞为盗杀害。
其后，室利卢沙之子腻沙流伽尸罗王出，信奉三宝，发愿饱供出家者食，财富日增，于彼四方一切比丘，以妙饮食而为供养。王宫名罗达城，得寿百四十岁，享国亦近百年，约于圣德光之晚年即王位。
东方离咕毗族所生之王名信诃者出，有大权力。尔时阿阇黎月官生。信诃王之子跋卢舍王，享国甚久。旃陀罗族之信诃旃陀罗王即王位，权力微小，听受信诃王与跋卢舍王之教令。此时，为清辩与解脱军之晚年。阿阇黎日护与解脱军之弟子胜军，佛护之弟羯磨罗弗提之晚年。德光弟子月末尼，那烂陀寺堪布胜天，皆同时代出世者也。
于南方阿阇黎月称亦出世，约为阿阇黎护法与阿阇黎寂天，成就者毗卢波之早年。圣娑伽提婆，亦似为此时出世者。译师涅角慧称所译之花鬘续中，有圣僧使之弟子圣娑伽提婆造之言。是故彼是否为声闻阿罗汉，尚待考证也。彼等中，未闻有胜军与羯磨罗弗提之传记。月末尼，为腻沙流伽尸罗王之上师，亦无多事迹可考。日护者，为主张圣龙树与圣无著之意见为一致者云。于罽宾与摩揭陀各建立大道场十二处。胜天，亦为通达无量经典之大阿阇黎也，久住那烂陀，详细传记，则未之见闻。
尔时，北方诃娑摩，有一佛齿出，阿阇黎僧使之弟子文章家密授与法使之弟子罗陀那摩咥等四众如法行者，无量百千出世，供养佛齿。彼之传承，今普康之地尚有遗存。
具吉祥月称者，诞生于南方之萨曼多。幼习诸明，即于南国生地出家，尽通诸藏，于清辩之众多弟子及佛护弟子羯磨罗弗提处，受龙树宗义及一切教授，成为智者中之大智者，为那烂陀寺之堪布。造入中论等三书及六十如理论释等，盛弘佛护宗义。
后至南方，于昆迦那多破外论，使无量数婆罗门与居士众趣入佛教。建立众多大道场。嗣于摩笯藩伽山，欲依真言道，得最胜悉地，居留甚久，化虹身而逝。诸真言阿阇黎如是云。
阿阇黎月官者，东方婆连陀罗王族班支达毗斯沙迦之子。皈依一大乘阿阇黎，受学五明。于大阿阇黎安慧处，多分经论，才闻即了。于持明阿阇黎阿输处，受学教授，修习明咒，成为极大之智者。
更于东方跋卢舍王国中，制作医方韵律工巧诸论，尤广释声明。被王置箱箧，投之恒河中，浮至恒河与海相会之一洲上，传说此洲为圣多罗母所变现者。旃陀罗毗婆，原名也。旃陀罗果弥乃住于彼处后所得之名也。彼洲至今尚存在，约一能容七千村落之地云。
后随商人，至锡兰岛，建狮子音神殿，更为增益工巧医方等诸明处，亦讲大乘法。更至南方阎浮提地，于婆罗门婆罗流支之神殿中，见有从龙所受之声明及龙施舍所造之波腻尼注释；因斥之曰：龙者甚愚言多义少，重复不完。于是于释波腻尼义，而造旃陀罗文法。于此书中，言简义明，极为圆满，不取义于龙焉。
此后来明生处圣那烂陀寺，月官依无著宗，持唯识义。月称依龙树论及佛护等释，而持无自性义，七年之间，论辩不休。为观论辩，无量众民，常时会集，村中童年男女以上，皆解宗义，因为歌曰：
嗟嗟龙树宗，有药亦有毒；慈氏无著书，众生之甘露。此后被请住锡那烂陀寺，多说正法，造：
又造名波尔地波摩利论，指示全分菩提道次，于切尔马，土罗毗罗国与锡兰岛，讲说此书之风气，今尚存焉。二十律仪与入三身论，为后出一切大乘班支达所修学云。救度母百成就法，观世音百成就法，亦此阿阇黎所造，西藏有译本。总之，其所自造之书甚多也。
如是长时利益有情，后欲往普陀山，从阎浮提来檀那室利，于彼，供养吉祥积米法塔，建立度母神殿百数，圣观音神殿百数，于普陀山示寂，其遗体至今尚在。与弟子书者：王子宝称还俗，彼自普陀山托诸商人，致书于彼。王子见书后，复如法修行云。
上述之中，月称与月官之前半生时，应知为信诃王与跋卢舍王在位之时，亦护法之前半生之时也。月称与月官在那烂陀会晤，为其后半生之时，阿阇黎护法利益众生时，为第五信诃王之时也。
一扎罗王，第五信诃王，婆罗斯那王跋卢舍与信诃旃陀罗王之崩逝时代，于西方摩罗婆国，有扎罗王者，具大权力，曾于腻沙流伽尸罗王，略作损害。彼享国三十年，而与腻沙流伽尸罗王同时崩逝。
于东方，跋卢舍王之子第五信诃王，具大权力。信诃旃陀罗王子婆罗旃陀罗王，出世于藩伽罗国，得国于底罗孚抵。
第五信诃王统治之地，北至西藏，南至睹邻伽，西至波罗奈斯，东至大海之边，尔时有胜军之弟子调伏军，摩揭陀之大德解脱军，德光弟子对法学者德慧，阿阇黎护法，自在军，罽宾之一切智友，与摩揭陀跋卢舍王之季子，国土虽小，财富却极大之婆罗斯那王等出世。更有征服南方濒陀耶山附近之一切国之普湿波王出世。
彼中，扎罗王于王宫四方，各建伽蓝，于四部众，供养衣食财等良好资具，十二年间，前后总计，约二十万人。第五信诃王，于内外道俱供养，更建内道道场二十四所，及多数法塔。
婆罗斯那王供养那烂陀寺月称月官一切智者，供养百八道场，于摩揭陀一切神殿及法塔，供养尤丰。
调伏军与解脱军之详细传记未见。调伏军，建造无能胜依怙像，迎请月官，造度母像。解脱军，修无能胜依怙悉地。献护摩百二十万。
阿阇黎德慧者，善巧一切明处，造俱舍释与中论释，随顺安慧，而破清辩。清辩之弟散般罗土多，亦与之同时代生，于东方婆罗普黎，长时争辩，为法慧所胜云。
阿阇黎护法者，生于南方诗人之家，为优婆塞时，即为了达一切内外宗义之大诗人。从阿阇黎法使出家，受毗奈耶，得成大智者。来中国后，更从陈那听受一切经部及其支分，成善巧自在者。能诵大部经百余数。在金刚座说法三十余年，继具吉祥月称之后，为那烂陀寺之堪布。彼曾造中道四百论之唯识疏。此疏显于月称造四百论疏以前而作于金刚座者。月称护法二人，俱以阿阇黎法使为依据者也。
晚年至东方金地成就炼金液悉地，最后，乃去天宫。
彼为那烂陀寺堪布，历时甚暂。后胜天继为堪布。彼之弟子为寂天与毗卢波。
寂天者，搜罗守多罗王之子也。将即王位，前夕避去。至林窟一瑜伽行者住处，即于彼处，受真教授，修不可思议之三摩地与智慧。
后至东方，住于第五信诃之眷属内，故得通达一切技艺，智慧增广。劝王以法治国，建立内道道场二十。嗣往中国，从堪布胜天出家，名曰寂天。说入菩萨行论。去之属于睹利怜伽之迦邻伽城。
一切智友者，为罽宾某王之庶子，初时为鹫所掠持，置于中国胜那烂陀寺之净香殿屋顶，诸班支达收养之。及长甚为聪敏，乃至成为持藏比丘，乃日护之弟子也。
即于此时，大成就者，昙毗黑卢迦，与大成就者婆日罗犍达亦出世。彼诸人出世时同，而得成就略有前后次第。毗卢波得成就后，约过十年，昙毗黑卢迦得成就，又此后约十年，婆日罗犍达始得成就，月官之弟子，长者子苏伽提婆，亦同此时出世。
扎罗王崩后，彼弟动坚王享国二十年，西方大部，皆被征服。其子毗湿笯罗阇王，多年守护王国。
尔时，统治中国及西方之大部者，为底达王之子极明王，与彼子摩诃苏耶尼王。
于北方般罗底达之弟摩诃释迦婆罗王住诃黎土婆罗城。罽宾全境，皆听命焉。藩伽罗，迦摩流波，与底罗孚抵三国，为婆罗旃陀罗王之子毗摩罗旃陀罗王所统治。
此中，动坚王与毗湿笯罗阇王，平安守土，如法治国，于佛教作何事业，则未见明文记载。余人则皆笃信佛教。
复次，般罗底达王与摩诃苏耶尼王，一心专敬吉祥法称，摩诃释迦婆罗王，则尊崇大对法论师之世友。无垢月王则尊崇班支达阿摩罗信诃，宝称，与散般罗土达之弟子中观论师吉祥密诸人。
此复，约于此时，整个言之，佛教虽甚发达，但较之无著兄弟与陈那在世时，则于东方及南方之一切处，外道增盛，而佛教衰减矣。
复次，于第五世信诃王之时代，有外道阿阇黎兄弟二人出，长者名陀达渡雷，乐耽三昧，次者名商羯罗阿阇黎，成就大自在天。彼于藩伽罗国，兴起辩论，诸佛教败，约有道场二十五所所有资具，失于外道，使彼诸道场空无所有。优婆塞约五百人被迫入外道。
如是，于欧提毗舍，亦有商羯罗阿阇黎之弟子名跋多阿阇黎者，于彼居地，广与内外道辩。内道有班支达名俱黎舍守裂守达，精通声明及辩术，建立教军，而与之辩，外道获胜，复毁众多内道道场，其尤甚者，夺诸教民与道场焉。
后此之时，乃护法，大德月灭后之时也。
此时，于南方，有称外道辩论之王之婆罗门游戏童子，与大天之信徒，持牛戒者之米齐声二人焉。彼二亦于南方诸国，多兴辩论，佛护、清辩、法使、陈那诸人弟子，及诸所有声闻僧众，未能遮破彼等辩论。内道财富及其教民，多为外道婆罗门掠夺以去。此者，于前所说者，时代较后也。
尔时，阿阇黎护法之弟子提婆湿摩罗，思破月称，造中论白显释，于南方，与一外道辩而胜之。
有一名娑罗婆诃那王者，趣入佛教，兴建无数神殿法塔，并建立道场。
于此王时，成就者瞿罗俱什出。阿阇黎庵摩罗信诃之详细历史，则未之闻焉。宝称造有入中论注释云。
世友亦曾作阿毗达磨俱舍论注释，异部宗轮论之作者，即彼也。世亲住世以前，十八部皆已完成。此先佛教遇敌之时，即转式微，仅余少分。于此时，由辩论因缘，与时会推移，更沉没矣。
从大众部分裂而成东山部，西山部，雪山住部三部。从说一切有部，分裂而成迦叶部与说分别部二部。从上座部分裂而成大伽蓝部。从一切所贵部分裂而成守护部。彼余诸部，尚弘传也。
此中，诸声闻修持之教者，五百年后，已渐衰退；持声闻之教理者，至今尚多。有少数佛教史学者谓：大乘弘扬之后不久，声闻诸部，即转衰息。更谓大乘教部，已既建立，此后声闻，势转微弱，约于此时，持声闻者，当无多也。此乃臆度无识之论也。
具吉祥法称者，生于南方主陀末尼国。此以前一切班支达之言也。但至今日，无与彼国相似之名。法称之生地，为睹黎摩罗耶国，内道外道，一切皆通。昔时此地，名至陀末尼，则决定也。
其生时为第五信诃王与底达王即位不久之时代，则甚显然。为婆罗门族之外道遍行者楼卢难陀之子。幼小之时，即擅巧慧，努力研习工巧明处，吠陀与其支分，医药音韵，外道教理等。年约十六或十八时，精通一切外道教理，诸婆罗门，盛为赞誉。约于此时，见一佛典，于焉生起最深信解，乃改着内道之优婆塞服。为众婆罗门所共驱摈。
于是来中国，从阿阇黎护法出家，全部三藏，无余了达。合计契经及陀罗尼真言一切，能持诵者，达五百部。其余众多因明书论，虽曾听闻，意犹未惬。从陈那弟自在军一闻集量，等自在军。二次听闻，已等陈那。三次听闻，知阿阇黎自在军，尚有未达陈那密意之违谬处，因以言于阿阇黎前。阿阇黎最极欣喜，言曰：汝等陈那矣，可破斥一切违谬，于集量论，别造注释！得阿阇黎如是开许，乃造赞颂。
或云此后欲习外宗密言，服仆役服，去之南方。询于人曰：有谁善巧外道义耶？告之曰：通外道义而无敌者，游戏童子也。即于彼处，了知一切彼宗心要。如何破彼一切理趣，深印于心。
去之嘎迦俱诃具有宫殿之市场，于睹流孚摩黎葡王之所在地，广张告语曰：欲辩论者，有伊谁耶？有持米齐仙教理者之婆罗门迦那崛多，复有持六见教理者约五百人，咸来集会。辩论三月，次第折服此五百人，使入佛教。于彼等中，丰于财者，约五十人，使各建立内道道场。游戏童子得闻此讯，极为愤恚，亲与五百婆罗门众，前来论辩。于是与辩。游戏童子不共之宗，有五百数。于彼一切，各以百数吠陀法门而摧破之。于是使游戏童子趣入内道。彼诸五百婆罗门众，知惟佛教，是应理者，乃皆于佛教出家。
复次于离系外道之罗孚部罗填行者之部孚伽罗具孚耶，婆罗门之鸠摩罗难陀，外道辩论之王迦那陀楼卢等住于濒陀耶山窟之一切敌论者，亦悉数摧破之。
此后，更至土罗婆利国，振铃而问，堪辩者谁？外道等众，多数避逃，少许自承，不堪兴辩，乃于彼国，修复前时被破坏之一切道场，于诸林园闲静处所，修习禅定。
尔时，于圣那烂陀，商羯罗阿阇黎欲兴辩论，致书彼寺。彼等咸谓：应俟明年。乃作后期，因从南方，迎法称至。
辩论时至，婆罗门等及诸外道，一切皆为极明王所召请，群集波罗奈斯。王与臣工众人列坐其外，商羯罗阿阇黎与吉祥法称居中。辩论将兴，商羯罗言曰：我若获胜，君等诸人，或沈恒河，或入外道，由我裁夺。若君等胜，我宁跳恒河而死辩论乃兴，法称数数败商羯罗，最终使彼无可置答。商羯罗欲沈恒河，阿阇黎止之，不听，谓其弟子跋多阿阇黎曰：汝与之辩，胜此剃发者。若不能胜，我将转世，生为汝子，再与彼众辩。言已自溺而死。彼之弟子，自命遍行梵行者众，胥入佛教，诸余人众，避之远方。
此之明年，跋多阿阇黎生一子。跋多阿阇黎于七年时，重复如前，建立教军，而与之辩。跋多所论皆败，自沈恒河死。于是彼之长子即第二跋多阿阇黎，与商羯罗阿阇黎之转世者，及坚执己教诸婆罗门，皆远逃东方。直心婆罗门约五百人，于佛教出家；五百人皈依三宝。
于摩揭陀有婆罗门富卢那，于末土罗有婆罗门富卢那跋陀罗，彼二俱雄于财。雅擅辩论，次第来辩，阿阇黎以正理伏之使入佛教。二婆罗门各于摩揭陀与末土罗，建立五十内道道场。于是，令闻美誉，遍一切地。
尔时于濒陀耶山中有华王之子广华王，征服村镇，三百余万，殊胜财富，与天相等，彼去此王国中巡行，次第到达王之宫殿。王问：谁乎？答曰：
具智慧者为陈那，月官之说极清净，韦罗佳什善通达，胜一切者非我谁？问曰：其法称耶？曰：世间如是见称。彼王亦为广建伽蓝，使法称居之。七部量论，亦造于此地。居此长时，广弘佛教，此国比丘之数达万人，建立道场亦约五十所。
此后至边地具日罗达国，亦使彼处婆罗门众与外道等，多入佛教，建造瞿达富黎佛殿。
尔时，商羯罗阿阇黎，已既转世，聪明智慧，过于前生，并善辩论。其年约及十五六时，欲与法称辩，来波罗奈斯，请于摩诃苏耶呢王，振铃诸方。自南方迎请阿阇黎至。婆罗门众，约及五千，王及庶民，数乃无量，皆悉集聚，一如昔日，建立教军，而与之辩，大摧破之，亦复如前，溺死恒河。于时，有众多婆罗门，见己宗义，理应遮破，乃有多人，改信出家，复有多人，作优婆塞。
尔时，有名毗度耶信诃，提婆毗度耶迦罗，提婆信诃之三大婆罗门阿阇黎，自罽宾国，诣法称前，以诚直心，广研教理，法称亦以实智训指，乃于内法，深生净信，因之皈依，受五学处，并闻教理，听七量论，更转善巧。既归北方罽宾国内，于法称之因明论，盛为弘扬。
于此中顷，长时住于波罗奈斯，以后更至南方，于前佛教未弘通处，或衰微处，与诸障损佛教者辩，而摧破之。以法摄伏王与臣众。僧伽大众与诸道场，无边兴盛。此阿阇黎建立神殿，约及百数，劝他建立，数亦无量。因此阿阇黎激勉之力，入佛教者，比丘与优婆塞以上，总计约及十万人。
晚年之时，商羯罗阿阇黎复转生为跋多阿阇黎之孙，智慧之力，较前尤大，乃之南方，与法称辩，法称胜彼，遂入佛教，即于南方，以婆罗门而住优婆塞行，崇信佛教云。彼所建之佛殿，至今尚存。此后，法称欲命终前，于迦邻伽国，建立伽蓝，使众民等，多入正法，遂示寂焉。
此阿阇黎谓与藏王松赞甘普同一时代，此说尚可信据。
六庄严中：龙树，无著，陈那三人是造论者，而提婆，世亲，法称三人是造释者。各于彼等之时代，随宜明教，事功相等，故称为六庄严也。
婆罗门商羯罗难陀，为以后出世者。以之为法称之亲爱弟子，则大误矣。尔时，得成就之瑜伽行者，有大阿阇黎卢婆波，中因陀罗部孚底，顾顾罗阇，阿阇黎莲华金刚与罗黎多婆日罗。此诸人者，殆同一时代。
此中，阿阇黎顾顾罗阇者，皆称之曰狗王，有少数史传称之为顾达罗阇。于上所举诸瑜伽行者中，彼最著称。
阿阇黎罗黎多婆日罗者，乃那烂陀一班支达，去乌仗那国。自乌仗那，去之陀摩犍阇，为欲利益未来有情，迎请夜魔敌等续部。
彼之弟子黎罗婆日罗，笔录阿阇黎之讲述。
此据圣地所遍传者，瑜伽自在之毗卢波者，修夜魔敌，金刚亥母，为之加持，因得悉地。以成与夜魔敌不二之瑜伽大自在者故，能教授一切续部。迎请红夜魔敌续部。并如薄伽梵所说修法教授，笔之于书。
彼之弟子，昙毗黑卢迦，迎请俱卢俱黎修证法，与阿罗黎二种续部。作无我女成就法，与俱生成就。
其后阿阇黎卢婆波与海生二人，迎请喜金刚续部。卢婆波造名苏婆散吠陀富罗俱黎多，以讲圆满次第为主之论。海生造生起次第修法甚多。喜金刚父部修法之最初者，即海生所造之法也。
东方大阿阇黎中道论派之室利崛多，其历史亦未见闻也。
此后毗湿纽罗阇逝去顷，摩罗婆国未断之旧王统种族中，有跋卢达黎王出。彼王女弟，嫁于毗摩罗旃陀罗王，而生瞿毗旃陀罗王。于法称入灭时，亦彼王即位咸将即位之时。彼二王俱为成就者阇烂陀黎与阿阇黎俱黎温那扎邻所调伏。
于此顷，成就者瞻底波亦出世，彼乃摩罗婆国阿流拌底城之织布族。
此后，瞿昙旃陀罗王之从弟罗黎多旃陀罗王在位，多历年所，平安守护王国。彼复于黑行之晚年受调伏，王与大臣，皆得成就。此罗黎多者，乃旃陀罗族诸王之最后出者也。
自是而后，旃陀罗族之王族虽多，然未有得国者。而藩伽罗国与欧提毗舍等东方五国中之王族，大臣、婆罗门、大长者等，祇于自家称王而已，守护国土之王未出也。
尔时，成就者，有俱生游戏王，及那烂陀阿阇黎调伏天出。彼造七部量论之注释。持藏者湿跋密多罗，阿阇黎戒护，扇抵苏摩等亦出世。持唯识宗义以为根本，弘扬经律。九般若之著者，阿阇黎干波罗巴，与室利崛多之弟子大阿阇黎智藏等，则持无自性中道义。于东方藩伽罗国所属诃耻富罗之优婆塞尊者无性出，亦弘唯识中道义。
又于睹货罗国，毗婆沙大持律，阿阇黎法友亦出世。于东方摩卢国，大持律者福称，于耻多婆罗国持律者寂光，于罽宾国，持律者母奴诸人亦出世。
阿阇黎智藏者，生欧提毗舍国。在彼国，成为大班支达。于藩伽罗国，室利崛多处闻持清辩义，称为大中道论者。
优婆塞尊者无性者，出商人族。
法友仅有略传，于余处见。此之法友，与略释显义注作者之法友为同人云。以彼为德光之亲炙弟子者，则远而又远之言也，视为与圣解脱军及师子贤为同时代，则近是矣。
尔时，于东方，辩者辈出，但如此前有大胜负之大辩论者，则未之见，低等辩者，则时有焉。以依法称宗义辩故，内道辩论者较前为易；但时代日降，善巧者少，外道论敌，日有增加，一切小伽蓝中所有内道辩者，心怀怖畏。藩伽罗国之毗世娑扎底伽屋城之宾陀伽蓝，翌晨许与多数外敌辩，而心怀能胜否耶之疑虑。一老女现前曰：如头戴棘刺冠，则辩论可胜也。从彼之言，乃获胜利，余处亦尔，同获胜利。自是而后，诸班支达头戴长尖法冠之风，次第盛矣。于波罗王统治七传，与斯那四传之时代，大乘诸班支达，皆戴长尖法冠，为前此所未有也。
大阿阇黎法称以前，佛陀之教，光明如日。自是以降，诸大堪布，虽于佛教，所作事业极多，能等前此诸阿阇黎者，则不世出。虽或出已，因时代日下，昌明佛教，能如此前者，则未之有也。
自圣无著住世之时，乃至此日，真言成就者，所在多有，而无上瑜伽之法，除弘传于堪能者外，于诸众人，全未传授。从此而后，无上瑜伽续部，渐次弘扬，臻于极盛。于此中顷，瑜伽续部亦极兴盛。解释作，修二续部，并修学者，次第衰息矣。以此之故，真言金刚阿阇黎，业与悉地，随应成办。于波罗七世之时，出世极多之原因，亦以此地。
约于此时，旃陀罗小王，得悉地者之普罗迦舍旃陀罗，即极明月出，广说瑜伽续部。
复次，内道成就之阿阇黎八十四人，彼中半数以上，为法称时代以后，如下所说之扎那迦王以前出世。六庄严住世之顷，大乘之诸阿阇黎，皆极善巧，诸僧伽众，亦复贤良，但此之外，以数量论，惟声闻僧，居极多数。略从此时，南方佛教，转形式微，旋即息灭。于诸余国，亦复渐次，沦于衰息。七波罗时，于摩揭陀，藩伽罗，欧提毗舍等之阿波兰多迦王国及罽宾国，却甚兴盛，于诸余处，亦惟零星散见而已。于尼泊尔小国境内，弘传转盛。于彼等处，亦惟密乘与大乘极盛，声闻部虽亦盛，然所有贤明之王及庶民，皆信大乘，复次大乘昔日主要为释诸经，释论仅附及之而已；后此，则一反前习，除略释般若波罗密多外，而主要者，则为解释诸阿阇黎之所著书，此种风气，极为兴盛。
于中国与东方之边界间，有一王族之女，产一美男，及长，去之东方。尔时藩伽罗国无君已多年矣。选彼长称为王，上尊号曰瞿波罗。初期统治藩伽罗国，后更兼治摩揭陀，于欧丹多富黎附近，建那烂陀寺，于彼二大国中，多建僧伽部，崇信佛法，并弘扬之。
阿阇黎弥满娑迦入灭之明年，为此王即位灌顶之年云者，此因陀罗陀达之说也。是过七年后云者，此克施面陀罗跋陀罗之说也。统治王国，凡四十五年。
此王在世之时，寂光、福称之弟子阿阇黎释迦光，生于西方，于罽宾国，利益众生。罽宾国更有摩诃檀那尸罗、异友、智铠，与持律阿阇黎韦罗诸人出世。
于东方，亦有阿阇黎智藏驻锡，而或以为清辩、观音禁、佛智足、智藏、静命等人，皆中观自续派之以次传承者。然据静命之中观庄严疏，未见有师子贤所造之八千般若经大疏，以佛智为师子贤之弟子，是则未之思耳。又以佛智之弟子为智藏，则更见其愚不可及也。
释迦慧、戒贤，与王子称友地支诸人亦出世。
于罽宾国，伏黎诃卢舍提婆王，治理王国，于此之时，得成就者之阿阇黎出世者，如上所叙可知也。就中小毗卢波者，显然为此王与提婆波罗王之中间时代出世者也。
于西方迦擦国，有毗跋罗达王出。彼王之女，嫁为提婆波罗王妃，生王子罗萨波罗云。于毗跋罗达王时，小毗卢波出。彼王之供养，内外道皆有，王所信者，则为内道也。一切臣工，乃信外道。
不可思议之著作家大阿阇黎诃钴多黎，即出于此时代。于瞿波罗王或提婆波罗王之中间时代，吉祥欧丹多富黎伽蓝，亦已建立。于摩揭陀，有一内道之优婆塞，建立欧丹多富黎大伽蓝。由彼自己建立道场，临命终时，道场付托于提婆波罗王。
提婆波罗王者，瞿波罗王之子。瞿波罗王崩，此王即位，较之前王权力尤大，占领东方婆连陀罗国，后乃建立苏摩富黎伽蓝。有云苏摩富黎伽蓝之著名者，乃新苏摩富黎伽蓝也。
此王为瑜伽行者塞露米尼所劝请，欧提毗舍外道神殿，饬命自为破坏，总计约破坏外道大道场四十所。有谓藩伽罗国与婆连陀罗国者，亦破坏焉。嗣一切欧提毗舍，皆为其所统治。
于此王时，小黑行生。彼乃阿阇黎黑行之随行者，于上乐、喜金刚、夜魔敌三者，皆善巧通达之班支达也。彼造上乐轮释等书甚多，世寿亦长，及达磨波罗王后，尚略住世。
三释迦友、善友、智月、师子贤诸人此时阿阇黎释迦光之释迦友出。此外持律者善友、贤慧戒、牙军、智月、金刚锋、妙音称、智授、金刚天，及南方大德观音禁诸人亦出。
于罽宾国有施友等人出，阿阇黎师子贤，亦于此王之时，成班支达，于达磨波罗王时代，大作佛事，下当述之。
来西藏之阿阇黎菩提萨埵，于瞿波罗王至达磨波罗王之间，决定住世，则甚明。西藏多数历史亦记载：于第九世藏王时，为堪布入灭之时代。如是言之，则曾及见无著兄弟，然究如何，颇难定也。一般皆认彼与中观庄严论著者大堪布静命二人为一人，可暂置信。彼于瞿波罗王时代成为大班支达，于此王时，为利益有情之领袖人物。但智藏所造中观二谛之注释者之静命与中观庄严论作者之静命，若许其非为同人，则彼二人中，究系谁人，应予考究也明矣。
提婆波罗王，统治王国，凡四十八年。其后彼子罗萨波罗守护王国，十二年间，于佛教事业，无新建树，不许入波罗七代焉。
尔时，鸟仗那国之阿阇黎妙金刚，十年留住那烂陀寺，多说真言乘。有一与世亲同名之婆薮槃豆者出，多说对法藏。
此中，妙金刚者，生于珊金国，于鸟仗那出家，通达唯识中道及一切明处。
此时，有一戌陀罗族之子，谒见圣天，获龙树父子之全部真言著述，如应释之，此人即摩腾格波也。
于昆那迦有阿阇黎护足者，亲闻月称说法，而着照明灯一书。
如是，班支达罗睺罗者亦曾谒龙智，龙树一派密法开始兴盛，以后于波罗四代时，极为弘通，有天上两日月，地上两光明之谚云。
其后彼王之子达磨波罗王即位，享国六十四年，并统治迦摩卢波，底罗孚抵与沟驮等地，领土极广，东至大海，西至提梨之边境，北至阇兰陀罗，南至濒陀耶山，皆听命焉。以师子贤、智足为上师，于一切处，普弘般若波罗蜜多，与吉祥密集。置通达密集与般若之班支达于上首。
约于此王在位之时，成就者阿阇黎顾顾梨波，亦出世于藩伽罗国，作利益有情事，彼之传记，于余处详。
此王即位，即迎请诸说般若波罗蜜多者，于阿阇黎师子贤，乃所最信仰者也。
此王共建道场，约五十所。中有三十五所，为说般若之道场，建立吉祥毗俱罗摩什罗伽蓝。更于摩揭陀北鄙恒河畔之一小山巅，建立大菩提身量之佛殿，四周围以内密咒乘之小佛殿五十三所，及普通佛殿五十四所，共百八所，缭以周墙。于中有班支达百八人。
此王而后，般若弘传，极一时之盛。般若经弘传之国，大别之则为：最初弘扬于中国，此后南方，此后复于中国，此后北方，更至北方之北焉。于南方后，复弘传于中国者，约为此王之时。有谓：北方以后，再弘传于中国，此亦经中之言也。云云，此未如实读经之过也。
同此王时，西印度有茶苦罗祐陀王者，约与西藏耻松得赞王同一时代。
此王之时，大因明者，善护、师子贤、美严、海云、光生、满增、大金刚阿阇黎佛智足，及其心爱之诸弟子，乃至佛密、佛寂，罽宾国之阿阇黎莲华生音，因明家法源授，持律者师子面等人皆出世。
彼众之中，师子贤者，王族出家，诸宗之义，皆广了知。从阿阇黎静命听讲诸中观论及教授等。于堪布遍照贤处，听讲般若经，现观庄严论及教授。为达磨波罗王所迎请，往黎迦睹迦三热伽蓝中，为数千听众，说般若法，注八千般若等书之论甚多，于达磨波罗王即位二十余年后入灭。
阿阇黎海云者，亲见无能胜王，被授记命作瑜伽师地论释，以菩萨地释最著称云。
大阿阇黎佛智足者，为师子贤弟子之先进者。约于师子贤示寂时，获得成就，始开始说法，后此数年，为王上师，不久更作超岩寺之开光师，举为彼寺之金刚阿阇黎。
此阿阇黎亦略说作部等上三部瑜伽：广说密集，幻化网，佛平等相应，密月明点，忿怒文殊之五部内续部，尤于密集，精勤诵读，弘扬极广。
此阿阇黎之弟子寂友者。为精通对法般若及作部等上三部瑜伽之班支达，阿阇黎智足，知其堪能，为之灌顶。因更自修，见夜魔敌，于那烂陀南方，建阿牟利多伽罗伽蓝。
王族罗睺罗跋陀罗，学习明处而得班支达之位者也，然智慧少钝焉。因阿阇黎之灌顶加持，成就密集，亲见五如来，成就秘密主。于阎浮提洲，广作利益有情事。至土罗弥罗国于彼多说秘密真言续部，今尚住世也。
阿阇黎佛密与佛寂者，皆佛智足之前期弟子也。即从前阿阇黎及多数持金刚乘者，总则多闻密咒，别则通达作，修，瑜伽三续部，于瑜伽续部，更获成就。
佛密登雪山国之底塞尔雪峰修行，后于波罗奈斯说法有年，西藏耻松得赞派贝马拉希等往迎请，未能来。佛寂虽亦云住底塞尔山，实乃去之乌仗那国也。
阿阇黎迦马拉西拉，亦显为此王时之出世者，不可以为系彼前出世者也。
第三十一章摩苏罗俱什多王、婆那波罗王、摩西波罗王时代此后，达磨波罗王之婿，摩苏罗俱什达统治王国约八年。此后，达磨波罗王之婆那波罗王统治王国约十年。二王之时，阿阇黎因明家法胜、法友、无垢友、法藏等人出世。
此二王者，极信佛教，但于佛事，无新兴办，故不计入波罗七代焉。
此后，婆那波罗王之子磨西波罗王出，统治王国五十二年，粗略计之，约当此王崩逝时，西藏王耻惹亦于同时出世。
于此王时，阿阇黎众喜藏，与胜义世俗二谛修菩提心次第一书之作者马鸣，为中观应成派之人，与阿阇黎利他、月莲等人出。阿阇黎智授与智称，亦显然为此时代出世者。
于罽宾国，持律者胜友、一切智天、施戒等人出，此三人曾来西藏。
成就者禘卢黎波，亦此时出世，彼之历史，于余处详。
阿阇黎众喜藏之生地，为摩揭陀，族系贵族，属大众部，为唯识中道派。于超岩寺，习五明处。闻藩伽罗国，国王之成就者般罗迦舍旃陀罗，即极明月者彼之诸弟子，说瑜伽诸续部。乃去彼国，会遇善现护等多数阿阇黎，通达一切瑜伽续部。阿阇黎贤护闻之，自中国来，请问法要，为之灌顶，说真实摄，还而讲述于中国焉。摩西波罗王闻之，问曰：汝从谁人，闻此法耶？曰：国人其或未之知也。藩伽罗国有阿阇黎众喜藏者，从彼闻之。王生大信，使迎彼至，居之近于摩揭陀南方炽燃洞窟之欧搽耶奈顶宝殿中，听密咒者，为数极多。乃造释真实摄大疏显实等论。复为摩西波罗王从父兄弟之欧提毗舍国毗罗搽卢耶王所召请至昔日门阇王生地之一伽蓝，造吉祥上乐第一大疏。此外更作密集等续部无上注释。
此时，有阿阇黎跋瞿者，从金刚甘露续部而获成就。
阿阇黎甘露密，为成就之大瑜伽者。
彼诸人者，出世年代，为何王时，未能确知，若以下事，比度推计，为提婆波罗王以后出世者，则甚明也。
彼之弟子，即阿阇黎跋瞿，亦成就起尸悉地，以此为依，更多成就上妙宝瓶，满足四方一切众生。于富罗耶伽城附近，建立五佛如来之大神殿。于南方羯卢那吒，建立金刚甘露之大神殿。复为班支达无垢贤等，讲说续部。因此诸阿阇黎之恩赐，于摩揭陀，续部极为兴盛云。
彼子为摩诃波罗王，在位四十一年，于欧丹多富黎伽蓝以声闻僧众为主而供养之，并供养比丘五百，说法者五十。建彼伽蓝之支寺，名字流婆沙伽蓝。于超岩寺，作为供养之中心伽蓝。于那烂陀，亦设立道场。
于摩西波罗王之晚年，毗照阿阇黎迎请时轮续部，于此王时弘扬之。
因明家庄严堪布，即慧生密者出。瑜伽者莲华钩，摩诃祇多黎，黑三昧耶金刚，阿阇黎塔伽那等辈出。毗照阿阇黎之传记，于余处详。彼之弟子时轮足，亦于此王时出世。
此王崩后，彼婿沙牟波罗王统治王国，历年十二。
此中，阿阇黎者，以前于婆那波罗王守护王国时，东方婆连陀罗，有小王萨那多那者，彼有一妃，形容端丽，智慧具足。彼王向婆罗门族之阿阇黎藏足，请求密集金刚灌顶，以王妃为供养物。一时，彼为藏足生一相貌端好之子。其后于摩西波罗王供奉一名部栗俱舍富黎之上妙道场，亦供养超岩寺班支达之波得罗，多说法要，声誉大起，造集学论、入行论，与虚空藏经等书摄释。
黑三昧耶金刚，是佛智足法传承中之法嗣也。住于罗罗国闲静处亲见喜金刚曼荼罗，得无量之能力。
此后，摩那波罗王之长子，悉隶瑟吒波罗，受命即位，三年而崩，无何事业传后，故不计入七代焉。摩诃波罗王之末年，或即于是时，粗略计之，与西藏佛教后弘期之开始，当为同时代也。此时，婆罗门智足出世，亦为小黑行之后半期云。最小之子年仅十七岁。于此中顷，彼之叔父扎那迦王即位。彼在位时，迎请阿阇黎显底波等，六贤门之名称，于是时出。王在位二十九年，与土耳其王战而胜之。一次藩伽罗国人叛乱，入侵摩揭陀，超岩寺之朵马阿阇黎，作不动佛之大朵马，投之恒河，藩伽罗境内之多数土耳其船，为之击沉，王复胜战，夷之为附庸，王国于是始获平安。
嗣后彼侄即摩诃波罗王之最小子吠耶波罗受命即位，居于藩伽罗东方大海与恒河交流处如一小洲之跋缔，五年崩逝。
二超岩寺六贤门之显底波、慧生意、语自在称与那露波于此际出世之六贤门中，东门守护者之阿阇黎罗睹那迦罗显底波。南门之守护者慧生意善巧通达一切明处，亲见文殊。西门守护者阿阇黎语自在称，生于波罗奈斯，刹帝利族，从大众部出家，堪布命彼之名为尸罗稀底。为那烂陀与超岩寺西门之守护者。彼建说般若波罗蜜多之道场八，说密集之道场四，说上乐、喜金刚、四座，摩耶之道场各四。更多建立中观辩论单独道场之讲堂。长时讲说中论、般若、庄严经论、密集、喜金刚、夜魔敌、入楞伽经等。如是，于超岩寺，多年之间，利益有情。晚年至尼泊尔，专致力于悉地成就，亦复讲说密乘少许。据西藏历史所载，南门守护者为语自在称；西门守护者为慧生。本史则采自印度记载相同之三种史书者。
北门守护者那露波具争时期之一切智者显底波，亦曾听法于此阿阇黎。
于此处，彼之后继者，以上座觉贤为之。此人受生于欧提毗舍贵族之家，圆满具足菩萨行，种姓觉醒，于明集入行，尤于菩萨地最为通达。
摩揭陀之第一大柱，婆罗门宝金刚者，以优婆塞之身，三十岁间，善自修学，了达全部经咒明处。后来摩揭陀，王与以超岩寺之波得罗。于彼处，主要者讲说密集无数法门，及七部量论，慈氏五法等，于多年中，摄益众生。
此后，再至罽宾，与多数外道辩，而摧破之，使入佛教，更建立讲说中论、庄严经论、密集等之精舍各一。晚年，去之西方乌仗那国。于罽宾国有通达外道宗义之婆罗门到乌仗那，晤宝金刚而与之辩。宝金刚胜，令彼改入佛教，名之曰瞿孚耶般若，来西藏之阿阇黎红，即其人也。罽宾人谓：婆罗门宝金刚，即于乌仗那住处，化为虹身而去云。宝金刚之子摩诃阇那，彼之子萨阇那，于西藏正法传承，亦有莫大之恩惠。
摩揭陀国之第二大柱者慧吉祥友，为破二边论之作者，具吉祥阿提沙幼年最有大恩之上师也。彼生于瞿陀，善巧通达龙树无著一切论义，多通达密咒续部，于经及续，见闻最广。净香殿火，由阿阇黎为之修复。更复修葺颓败道场，而建新道场。于摩揭陀及藩伽罗，亦多所修建。
此六贤门于吠耶波罗王守护王国之前期尚住世。
此搽那迦王，曾于佛教，作大事业，但非波罗族系，故未计入波罗七代。自此以后，于罽宾国，因明极盛。因明学者日密亦出世。
此后，吠耶波罗王守护王国，约三十二年，仅保护前之教法，未断而已，未见作显著之佛事，故彼亦未被计入波罗七代。
此王之时，适值六贤门入灭之后，阿提沙尊者，被迎请为堪布，亦兼护理欧丹多富梨寺。
此后不久，是总主梅多梨波事业兴盛之时。梅多梨波自吉祥回来之时，显底波之六贤门，已逝去多年矣。
吠耶波罗王之子为涅耶波罗王，阿提沙尊者入藏之时，彼王始即位，诸可信之传记如是云。更有一尼泊尔迎请尊者之书信。此王即位三十五年，彼即位九年之后，总主梅多梨波入灭。
此王供养名大金刚座者，此人优婆塞时之名为功德吉祥，出家之名为功德黑密。
又不空金刚，于东方具神通者毗流耶跋陀罗，提婆阿迦罗栴陀罗，智护，复次那露波之及门弟子，尚多数在世。那露波之亲炙弟子吉祥最胜者顿毗波，与勘达波之传记，于余处详。
迦索利波者，成就金刚瑜伽母。
梨梨波，修习智慧力极小之人也，吉祥那露巴为之指示，依上乐轮生圆次第少许教授修观，而得悉地，于任一法，皆获生起无碍智慧。
智护者，大班支达比丘，承事那露波凡十二年，多闻父续母续之法，尤精通母亲，特别精通者，则上乐轮也。
阿阇黎无比海，亦于此时出世。彼为精通一切明处与时轮金刚之班支达也。修圣观音，得大手印悉地。
此时，善巧因明之夜魔梨亦出世。彼主要者精通声明因明，亦通余一切明处。
即于此时，于罽宾国，有商羯罗难陀者出，彼精通一切宗义及因明，造七部论释。
第三十五章阿摩罗波罗王、诃萨底波罗王、与俱扇底波罗王时代涅耶波罗王之子，为阿摩罗波罗王，彼守护王国凡十二年。彼时，乃阿阇黎罗多那迦罗崛多为金刚座堪布之时也。阿摩罗波罗王死时，子诃萨底波罗尚幼小，恐其不克执行政事，由四大汉如法启迪幼子，守护王国者凡八年。
此后诃萨底波罗王即位，享国约及十五年，彼同母弟俱扇底波罗王嗣立，在位约十四年。此二王时代，为罗多那迦罗崛多。住于叟摩利山之时。此二王之时代，前所说于涅耶波罗王时代之彼众阿阇黎，亦各住世。亦为栴多梨波与阿提沙之弟子大卑吒波、达磨迦罗摩底、地藏、中观师子、友密等心爱弟子五人，及其他惹诺那室利密多罗等说法之班支达三十七人利益众生之时。
亦显然是摩那迦室利，及罽宾国之菩提跋陀罗，尼泊尔之盘天波兄弟，智金刚，印度人在手等人利益众生之时。
称为罗睺罗友之密集布绘曼荼罗仪轨作者，与尼泊尔那露波弟子印度陀利迦波之卢伊波灌顶仪轨作者，亦出世。彼二人有以为即圣天之及门弟子罗睺罗密多罗与大成就者陀利迦波二人者。此本尚怀疑，乃作希望为彼之断定，至堪怪异也。此中尤著者为萨咥罗波罗，即大班支达三十万坚护，于超岩寺，广说般若波罗蜜多。此外班支达及成就者，其数甚多，而一向具大声誉者，则未之多见也。
此二王时，于圣教事，株守前规，希有之事，未之多作，故不计入七代之中焉。
诃萨底波罗王之子，为罗摩波罗王，虽冲龄践祚，心智极利，权力亦大。即位不久，大阿阇黎阿跋耶迦罗崛多，被迎请为金刚座之堪布，此后多年，复被请为超岩寺与那烂陀之堪布。此际与前规制不同，于超岩寺，有班支达约百六十人，有座位比丘千人。每作供养时，可有出家者五千人来集。于金刚座，有为王所供养之大乘者四十人，声闻比丘二百人，皆常住焉。集会之时，可有声闻比丘万人来集。于欧丹多富梨寺，亦常住比丘千人，大小乘比丘二部俱有，集会之时，可有出家者一万二千人来集云。诸全数大乘者之顶宝，则阿阇黎阿跋耶迦罗也。诸声闻等，亦曾之为大持律者，而礼拜之。此阿阇黎之传记，于余处详，尤于教法，宏扬最力，后此彼自所著书，极为弘传，不为谤者之所动摇。阿阇黎书，迄今尚光耀于印度诸大乘者之前。
此后出世之阿阇黎罗多那迦罗扇底与此阿阇黎两人，除利众生及大小乘外，与以先阿阇黎世亲等人，功德相同云。
此复，在昔达磨波罗王崩逝以后，于藩伽罗王国，恒河北岸无诤城与耶无那河两岸之诸国，与从波罗奈斯至摩罗婆中间之富罗耶伽、末土罗、俱卢、盘搽罗多、阿伽罗、萨伽哩、制哩等处，崇信外道，尤其崇信回教者，日益增多。于羯摩流底罗孚底，与欧提毗舍，外道亦所在多有。于摩揭陀则佛教徒众，较前兴盛，僧伽及瑜伽行者，亦特别增多。
大阿阇黎阿跋耶迦罗，以智、悲、力、能、自在圆满，亦被称为圆满持教之阿阇黎，具大声誉之殿军，一切诸方，咸如是呼之云。彼为利益未来众生，于佛佛子之诸密意，设为问答，造作众多最胜之论，较六贤门后出世之诸阿阇黎之著述为殊胜，故应敬礼也。多数释论，亦及身着成。罗摩波罗王在位约四十年，于阿阇黎阿跋耶迦罗入灭后，尚享国历若干年。
其后，此王未崩之前，子夜苦叉波罗王即位，越三年，罗摩波罗王崩。此后夜苦叉波罗王在位一年，王国为大臣罗波斯那所僭夺。彼等诸王治世之时，阿阇黎守跋迦罗崛多住于超岩寺。杂弥佛弥住于金刚座，据一般旧史氏言，彼入藏时，阿跋耶迦罗尚住世也。虽如是云，但最初谒见阿阇黎阿跋耶迦罗，未曾长时依止，则甚显然。而被巡行西藏之时，为罗婆斯那王尚在世之时也。
夜苦叉斯那王以后，波罗族之王族，未得国者，尚多繁衍，今犹存焉。然得国者，未之有也。此波罗族之一切王族，为日种云。旃陀罗与斯那两族，其根本则为一族，即月种也。
罗婆斯那王之子迦萨斯那王，彼子摩尼多斯那王，彼子罗抵迦斯那王出。彼诸人者，统治王国，历几何年，则不确知。但四王总计，将近八十年，而不能超过之也。彼等时代，由守跋迦罗崛多，罗毗室利惹诺那，那夜迦波室利，陀舍婆罗室利，与较彼等少后之法生寂、吉祥称天、尼守迦兰迦提婆、达磨迦罗崛多等，皆阿跋耶迦罗信徒之智者成就者，诸无量人，持守佛教。
于罗抵迦斯那王时代，罽宾国之大班支达释迦吉祥贤，尼泊尔之佛吉祥，大阿阇黎罗多那罗俱什多，大善巧者惹诺那迦罗崛多，大善巧者佛吉祥友，大善巧者僧伽摩惹诺那，罗毗室利跋陀罗，旃陀罗迦罗崛多等，诸勤律仪者，持金刚者，到经海彼岸者，多出世焉。称为摩汉达二十四人云。此中大班支达释迦室利之历史，尤着声誉。罽宾国之佛陀室利，亦曾短时作超岩寺大众部之上座，更于尼泊尔国多说般若与密咒等。
大阿阇黎罗多那罗俱什多，于般若乘与诸明处，其所了达，等释迦室利，因明则释迦室利善巧，密咒则彼善巧，加持与能力，则同等云。属大众部，作超岩寺真言阿阇黎，亲见上乐、时轮、夜魔敌等无量本尊。
于摩揭陀之灭亡，二年前即为授记。笃信彼之众多弟子，自其时起，皆去罽宾及尼泊尔。摩揭陀灭亡之时，去之北方。于尼泊尔广利众生，亦曾入藏，但居留之时间，则甚短暂。
惹诺那迦罗崛多者，曾亲见慈氏菩萨。
佛陀室利密多罗者，梦中亲闻金刚亥母说法，更通达一切明处，亲见本尊，具足一切圆满次第殊胜功德。
金刚吉祥者，为十力者之弟子，尔时享年殆及百岁，此后住世亦近百年。于南方使堪能者数千人，成就密乘而得解脱。
斯那四王时代，摩揭陀国中，外道亦渐次兴盛，奉大食国之回教者，亦日益增多。王于欧丹多富梨寺与超岩寺，亦各减小其城雉，以兵驻守之。于金刚座未建立大乘部，略有瑜伽行者与大乘者说法焉。于守夏时，声闻万人集。其他诸道场，多数奄然沦于衰息矣。于超岩与欧丹多富梨，其僧众数，约与阿跋耶迦罗时代相等云。
罗抵迦王崩逝后，罗温斯那王守护王国，多年治平。此后于恒河与耶无那河中间之案达罗毗陀国，有土耳其王名月者出。时有比丘，为王使臣，而祸以起。彼与居藩伽罗等各国之土耳其众多小王，联合举兵，摩揭陀国大遭蹂躏，欧丹多富梨寺，出家者被杀极众，此寺与超岩寺俱被焚毁。于欧丹多富梨寺之遗址，建大食之城堡焉。
班支达释迦室利，去之东方欧提毗舍国之阇伽卢陀罗，于彼处留住三年，转来西藏。
大罗多那罗俱什多，去之尼泊尔。
大班支达惹诺那迦罗崛多等大班支达，与近百数小班支达，去之印度西南方。
大班支达佛陀室利密多罗，与十力者之弟子婆日罗室利，更与众多小班支达俱，远逃南方。
僧伽摩室利惹诺那，罗毗室利跋陀罗，旃陀罗迦罗崛多等摩汉达十六人与小班支达约二百人，远去东方之普康、牟拈、甘普遮。
于是摩揭陀国，教法奄然灭亡矣。此际成就者，修行者虽多住世，然以有情共业所感，莫可挽救也。
于时，瞿罗叉之徒众，大部瑜伽者，昏庸愚昧，为得外道诸王之利养恭敬故，转为大自在天之徒众。并唱言曰：我等与土耳其不相违也。仅奈得须婆罗之一小地区，尚为内道之所居住焉。
于罗婆斯那，与彼子佛陀斯那，彼子哈梨达斯那，彼子补罗底达斯那等时，须奉命于土耳其王，权力极小，彼等仅略作与己权力相等之内道崇奉而已。佛陀斯那王时代，大班支达罗睺罗室利跋陀罗，住于那烂陀，听法者约七十人。
此后，部孚密室利跋陀罗，此后，优波耶室利跋陀罗等人出世。与彼等同等之羯卢那室利跋陀罗，牟尼陀罗室利跋陀罗，各随所应，努力奉守释迦教法。
富罗底达斯那王崩后，彼之世系断绝。有云尚有其他崇信佛教之诸小王出，但于正史，则未之见也。
富罗底达斯那王崩去后，约过百年之时，于藩伽罗国，有权力强大之搽伽拉罗阇王出，制哩以内之新都及一切土耳其，皆为其所征服。彼王最初信婆罗门教，以王妃信奉佛教，心为之变。彼于金刚座，作大供养，一切神殿，被破坏者为之修复。大净香殿之九层楼，四层为土耳其破坏，善为葺补，令班支达舍利弗陀罗居之，而建立道场焉。于那烂陀诸大神殿，亦作大供养，只未建立为道场耳。
此王颇享大年，彼逝世已百六十年矣。其后，于摩揭陀国，崇信佛教之王出世者，则未之或闻。以是勤律仪者，持经藏者，亦未闻有出世者焉。
现在应述其他单独散见之事。
自从在昔吉祥达磨波罗王之时代起，至搽那迦王未出世之时代为止，中间约经五王时代，于超岩寺，由真言金刚大阿阇黎，以次嬗代，守护教法。达磨波罗王时代，最初为阿阇黎佛智足，彼后则为燃灯贤守护教法，彼之传记，于余处详。于摩苏罗俱什多王之时代，楞伽胜贤出世。此阿阇黎生楞伽国，精通一切声闻藏之班支达比丘也，嗣来摩揭陀，精研大乘，尤精密法。于超岩寺，修上乐轮，亲见本尊。作超岩寺之真言阿阇黎。
此后，婆罗门阿阇黎吉祥持出，彼之传记，于余处详。闻彼于南方示现大神变，被请至超岩寺。此阿阇黎为慧称之法统继承者，曾作有红黑夜魔敌诸书。西藏人谓彼为阿阇黎黑行之弟子，然非彼住人世时之弟子，乃以后亲见圣容之弟子也。
此后，跋婆跋陀罗出。彼亦总则通一切法，别则娴习唯识教理及了达续部约五十数。于眠梦为上乐轮所加持，亲见度母，大作自他两利之行。
此后，具分称出。彼亦为到密海之彼岸者，神通无碍云。
此后，黎罗婆日罗出。得夜魔敌成就，曾退土耳其兵。
此后，难胜月出。彼之传记，于余处详。
此后，则为黑三昧耶金刚出，已于前文述及之矣。
此后，觉贤出。通达密咒及内外一切诸法。觉贤之名称甚多，此名，前西藏人少有称呼之者。
此后，迦摩拉罗俱什多出。此阿阇黎乃一比丘，精通一切经咒，尤于般若，密集，夜魔敌等最为善巧。此阿阇黎为阿提沙及琼保瑜伽者等最有大恩之上师也。晚年，住于近那烂陀之一林边，一心专修，以成就圆满次第为主云。
以上十二阿阇黎，除初二外，其余诸人，如其次第，每十二年，递为堪布云。
于迦摩拉罗俱什多以后，六贤门出。此后，多数真言阿阇黎出。燃灯智等共同护教之座主传承，仅未断绝。六贤门后，历若干年，皆单独居住，无堪布也。此后阿提沙出。此后，由大金刚座短期作堪布。此后，有名迦摩罗俱梨舍者作堪布。此后，有名那忍达罗室利惹诺那者作堪布。此后，阿跋耶迦罗作堪布，历时甚久。此后，守跋迦罗崛多作。此后，苏那夜迦波室利作。此后，法生寂作。此后，大班支达释迦室利作。自此而后，超岩寺毁灭矣。
印度东方，可分三部：
属于阿波兰多迦之藩伽罗与欧提毗舍者，称为东方之阿波兰多迦；
东北之迦摩卢国，笛富罗国，诃萨摩国等，称为格哩婆罗哈，即山所围绕之义也；
从是等处至东方，近于北方山边之楠伽札诸国，近于大海之普康、泊尔古等之雅康国、汗萨婆笛、摩卢拘等之牟拈国，及其他之搽伽摩，甘菩遮等。
凡此一切，总名之曰孤基云。
如是，于此孤基之诸国，约自阿育王之时候，始有大众部，后渐增广，达于极盛。世亲菩萨未出世前，仅有声闻。以后，世亲少数弟子弘传大乘，于时时间，得其少分。达磨波罗王而后，于中国中，彼之弟子，极为众多；尤其于四斯那时代，集会于摩揭陀之僧众，约有半数，为出自孤基者也。是故大乘，极为弘通；如于西藏王国者然，大小二乘，乃至无别。约于阿跋耶迦罗出世以后，真言乘亦渐发达。摩揭陀国为土耳其破坏之时，中国多数智者，来于此地，以故教法，最为兴盛。
当此之时，有名戌跋阇多王者，彼建造神殿甚多，建立道场亦及二百所。彼后有信诃阇支王出，彼增益正法较前为胜。于此一切诸国之中，教法弘扬，至于其极。于时时间，集多僧众，至今尚有二三万比丘云。而优婆塞亦极众多也。
以后至西藏之班支达婆那罗多那等，亦皆来自彼方。嗣有婆罗孙陀罗王出，律与对法，及大乘教，极为弘扬，普及全国。然诸密咒法，除时轮，三华鬘略见而外，余则罕有也。彼地乃派班支达约二百数，前往土罗美罗岛，与南方之卡根陀罗国诣大成就者寂密等人之前，修密咒法，再度兴复之。
彼子旃陀罗婆诃那，现在雅康。阿底多婆诃那，守护搽迦摩。波罗婆诃那，守护牟拈。顺陀罗诃耻，守护楠伽札。以今视昔，教法最极兴盛矣。
复次，于锡兰岛与耶婆岛，铜岛，金地，檀那室利岛，波伊古岛之诸小岛，先时佛教弘传甚早，乃至现在，尚兴盛焉。锡兰岛亦有各种大乘教，而大部则声闻也。现今于名室利波土迦地大师足迹之法会中，尚有比丘约万二千，为之会集，大部皆声闻也。于檀那室利，波伊古，略有大乘；余诸小岛，惟有声闻所化之有情而已。
于土罗美罗岛，自始即无佛教。由阿阇黎莲华生最初为之建立焉。阿提沙亦曾至其处。自此而后，约百年间，摩揭陀，乌仗那，与罽宾等国之持金刚者，出世极多，密乘广为传播。
前时，于达磨波罗王时代埋藏者与在印度已灭亡之续部类，及自欧提耶奈所迎请之续部类，为印度所无者甚多。今则密咒四续部之根本佛教，已如前弘扬；而律与对法及般若宗义，却仅有矣。
于南印度之国中，摩揭陀为土耳其所破坏后，毗土耶奈伽国、昆古那、摩卢耶罗、迦邻伽等国，多建立不甚广大之道场，修法之人，着大声誉者亦无多；但最胜之说法者与成就者，则常出世，未之或断也。班支达称为人中之日者，亦为于土梨邻伽境内迦邻伽出世者。如是西南诸王国中，迦罗那王，建立佛教。后摩揭陀为土耳其所破坏时，惹诺那迦罗崛多等为之弘扬。于摩卢、梅婆罗、耻多婆罗、比睹婆、诃部、索罗守多、古资罗他诸国境内，多设道场，现在僧众，尚甚多也。尤其于此后，得成就大自在者寂密之加持力，于卡根陀罗与濒陀耶山腹，佛教新兴焉。
罗摩旃陀罗王之时，于诸僧众，多兴供养。彼子婆罗跋陀罗王，多建神殿。并于室利罗多格哩、宅达、欧阇耶、乌罗婆斯等处，建立多数精舍。更以无量门建立道场。于此国中，新比丘亦约有二千人云。讲修显密二者之真实佛教，极为弘扬且增广矣。
罽宾国与南方孤基等国之君王世系，荟萃而笔之于书者，则未之见。南方国中，弘法利生最为圆满之王国史话，摄要制作者，则有名为华鬘一书，为婆罗门摩诺摩底之所著也。其中如是记载云：于南方香至国中，戌迦拉罗阇与旃陀罗输跋二王之时代，大海中小岛伽罗荼等地，有一能辖多数禽鸟者出，为禽鸟建立神殿名为罗劾底罗闼云。
复次统治王、与商羯罗王、可意王之时，于千佛塔，日各以一伞及无量资具供养之。
复次蒲伽苏婆罗王，即富美发王，彼子月军，彼子商羯罗师子王三王之时。于比丘等及优婆塞，亦分供以值银五百巴那之资具。彼等生地，颇为难知，大概出于昆迦那国。
商羯罗师子王彼有三子，长名毗耶具罗罗阇，领地为多罗昆迦那，建立神殿及二千所。中子佛陀，领地为波罗昆迦那，与睹鲁罗底，常时供养比丘五千人。末子佛陀舒阇，弃舍王国，最后得为土罗婆梨之王，引一万婆罗门与一万佛徒，不断说法。
又于濒陀耶山腹，有六面童子王者出，成就财流天女明咒，以谷物衣食布施贫民乞者。
于摩卢耶罗国大海王、威伏王、尊胜王、首领王等四人一系传承时，各建立五百道场，所建神殿亦称是。
于迦罗那札国与毗土耶那伽罗国诸处，有大自在王出。彼子天王，彼子种种王三王之时，命令国中五族及婆罗门一切等众，除三宝外，不信他教。在位各三十年。彼有子三人，长曰婴儿王，在位三年。次曰极烧王在位一月。彼二王者，各建庙。极烧王之诫曰：有信非佛教之诸余教者，杀无赦。末子那伽罗阇薄伽梵，与一万眷属俱，出国浮舟，东征卡木附近之敌，即于彼处，获得王国，崇信佛陀。于有关教法之事业，盛为兴作。
婆罗门波罗密多罗者，生于迦邻伽国。彼于达二海边中间之地，满建法塔。
复次，南方国土。为长三角形，尖端南指，底边与中国之地相接。尖端之最尖锐处，有罗浼湿缚罗国。从彼国至东方所有之海，名为摩睺陀提。从彼国至西方中间所有之海，名为罗多那格哩。二海相连，因为此岛三角形所分隔，故此海之正南，至于远处，大海之色，不混杂也。波浪相交之近边有达类瓦。以故，在摩睺陀提与罗多那格哩相接之中间，于每一城，建一法塔。此于文殊续经授记曰：地到两海终者，即谓此也。
又有婆罗门那伽计睹者，造释尊像十万躯。每像各以最上千种之供养品以为供养。
又有婆罗门增鬘，彼造万卷书之函，于每函亦以十五种供养品而供养之。于讲说研读此类书籍之比丘优婆塞，约四千人亦长时供养之。
又大乘阿阇黎伽具伽梨者，获得闻持陀罗尼，证得无边他心通。因彼之教授，一千弟子，得无生忍。
童喜者乃果弥国之优婆塞也。为五千优婆塞说法，彼等皆获通达般若。
童慧者，一在家之优婆塞也，因彼说法，国中少年男女以上，总计万人，于大乘得禅定。
复次，比丘众喜贤，惟说谛言，能息城中诸人病患及一切魔。
优婆塞施贤与楞伽提婆者出，绘如来像以万数，所建佛塔亦称是。
又优婆塞婆孚部税者，于十五年间，以衣食等施诸乞者。
复次，优婆塞大德中观慧出。引外道入佛教，近万人焉。
彼诸阿阇黎，疑为龙树以前出世者。余似决定为于大乘发达后至吉祥法称以前时代出世者；但与以前所举诸人同时与否，尚未见明文也。
以前所说之一切僧伽部，亦惟是从四部与十八部分裂而成者。彼等之建立，得略言其端绪焉。前人于诸十八部每部之见与行之解说，虽无不同，而于分裂理趣，则种种不同之意见生。
诸上座部人之意见：
诸大众部人之意见：
诸一切所贵人之意见：
雪山部无分裂。
诸说一切有部人之意见，如阿阇黎调伏天于异部宗轮论中所说：
由地与义及阿阇黎之分别，而成十八异部。此是从根本四部，分裂而成十八部之由来也。
此复于无量续部中，亦言根本四部，而四部之计算法，未举犊子部之意见，而与上说一致，我等应取此主张。此乃采自世亲阿阇黎之说，可为依据也。
于比丘年代考中，根本四部与此相同。大众部作六部，一切所贵部作五部，是等解释，少有不同，但应取前之说法。除不相同之计算法外，名称不同者，亦多有焉。多分义则是一，名称则异，或亦有计算方法不同者。此中迦叶部者，从阿罗汉迦叶后之少数弟子另分裂而成者，此部亦名善降雨部。如是，化地部，护法部，红衣部，彼之异名，皆上座部分出者也。说转部，无上部，红衣部为一部。制多耶部与东山部亦为一部。彼为遍行者大天之弟子也。从彼分裂为义成部与王山部。据后者之计法，此二不入十八部。出世山部与鸡胤部为一部。一说部，有谓为大众部之总名者。憍屡拘罗部，亦译为鸡胤部。犊子部，法上部，贤道部，六城部等，大体言之，其义一也。
于圣地与诸小洲之一切僧众，四部各持其说，而不相混。十八部教义典籍，虽迄今犹有存者；然持彼之教理，而不相混者，则无多也。于波罗王七代之间，仅有七部传承未断，今之诸声闻，亦唯此数而已。总之，四部为不相混者。此外犊子部与憍屡拘罗部，是一切所贵部之二部。说常部与说出世部，是大众部之二部。根本说一切有部与红衣部，是说一切有部之二部，此则可决定者也。以后所谓化喻部者，是自红衣部所分出之诸经部也。此部不计入十八部中。
一切经部，续部，各有缘起，续部发生情形，较之经部发生情形，自不相同，然此难缕述。但反之，则经部与续部二者，无有时、地，大师之不同也。是故与大乘诸经同时，诸续部，亦多半出现于人世。多数甚深无上瑜伽续部，则分为各成就之阿阇黎所迎请，亦如其次第，出现人间。如由吉祥萨罗诃迎请佛顶续部，卢伊波迎请普行瑜伽母，卢婆波与莲华金刚迎请喜金刚，俱黎守那搽噜耶迎请口相应明点，罗黎多婆日罗迎请三面黑夜魔敌，犍毗罗婆日罗迎请甘露金刚，顾顾梨波迎请摩诃摩耶，毗睹波迎请时轮金刚是也。
以前有人谓：真言乘之发生理趣，上乐俱生成就中有。此误说也。最胜智者布顿大师之言曰：此仅为上乐俱生成就之史实，而非全部密咒之发生理趣。其言信矣。
若能于真言乘，彼之续部传承可靠史实，多事披阅，则真言乘发生理趣，当知之矣。余曾摄要作宝生论，可参看也。
总之，圣地所出一切成就者之史实，谁能全数表而出之？仅以度母真言续部而论，得成就者，于龙树时，即有五千。由陀梨迦波与黑行之眷属等人历史推测之，应知人数之众，为不可思议也。
在昔，人之工匠，具不善巧，所作工艺，最为希有，绘像逼真，于毗奈耶经等中，曾明言之。释尊灭后，百年之间，如彼等者，亦多有焉。此后渐少，多有天工，现作人身，建造大菩提与文殊师利鼓音等之摩揭陀国八希有佛殿。阿育王时，八大圣地之法塔，与金刚座之内院，则为夜叉工匠所建造者。
龙树时代，龙之工匠所造者亦多有。如是天龙夜叉所造者，造后多年，依然逼真。此后，时代日下，如是者无有矣。虽有良工，亦无人知。此后长时，诸巧思者所造之不同工艺，传甚多；然建立一派拥有徒众者，则未之见也。
此后，佛方王时代，有一良工名温婆萨罗者，浮雕画绘，最为希有。可与前之天工媲美。彼之徒众，乃至无量。此人生于摩揭陀国，以故奉彼为宗之工巧人等，无论生于何方，皆称为中国工匠云。
腻沙流迦尸罗王时代，生于摩卢国之苏利伽陀哩乃极善巧之工匠也，彼之浮雕画绘，可等诸夜叉，于奉彼派者，称为西方古派云。
于提婆波罗王与具吉祥护法时代，于婆连陀罗国，有一极善巧之工匠名提摩者，彼有子名毗睹波卢。父子二人所作之塑像，浮雕，绘画，可与龙之工匠比美，二人传授各彼子居于藩伽罗国。彼二人之徒众，无论生于何国，于诸塑像者，皆称东方之神。于画绘者，彼父徒众，称为东派。彼子徒众，以盛于摩揭陀国，称为中国画派。
又尼泊尔古时工艺宗派，与西方古派相似。中顷之画绘，范铜，大致与东方相同，亦表现尼泊尔本派之特色。后期，则无确切之表现矣。
于罽宾国，以前为中国派与西方古派之流衍。以后，有一名诃须罗阇者，开创绘画与浮雕二者之新宗派，今称之为罽宾派焉。
以上所说，诸种遗规，今无多存。现在于普康及南方之地，造像尚盛。彼等之宗派，西藏以前，未之见也。于南方称为阇耶，波罗阇耶，毗阇耶者，即胜者、胜他、更胜之三派，其徒众亦甚多也。
明示吉祥源流正法宝，于圣地云何弘通理趣，名满所愿求之此书者，一因人劝，二因利他，于焉制作。结康巴达喇那他，自龄三十四岁，戊申之木星年，造于上岩之法宫。
愿佛教宝，于一切方，兴盛广布，长时住世！
四圣生处佛母之般若，圣者国中正法生起理。圣者智者教授清净论，由圣者智现见此著作。欲解脱者皆堪听闻此，似地中宝前所未发见。文殊上师为开智慧之门，如愿法施妙雨新流布。
愿一切吉祥！