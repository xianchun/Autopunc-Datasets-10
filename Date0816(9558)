尒時，北方盡殑伽沙等世界，最後世界名曰最勝，佛号勝帝如來、應、正等覺、明行圓滿、善逝、世間解、無上丈夫、調御士、天人師、佛、薄伽梵，時現在彼，安隱住持，為諸菩薩摩訶薩眾說大般若波羅蜜多。
彼有菩薩名曰勝授，見此大光、大地變動及佛身相，心懷猶豫，前詣佛所，頂禮雙足，白言：世尊！何因何緣而有此瑞？
時勝帝佛告勝授菩薩摩訶薩言：善男子！從此南方盡殑伽沙等世界，最後世界名曰堪忍，佛号釋迦牟尼如來、應、正等覺、明行圓滿、善逝、世間解、無上丈夫、調御士、天人師、佛、薄伽梵，今現在彼，安隱住持，將為菩薩摩訶薩眾說大般若波羅蜜多，彼佛神力，故現斯瑞。
勝授聞已，歡喜踴躍，重白佛言：世尊！我今請往堪忍世界觀禮供養釋迦牟尼如來及諸菩薩摩訶薩眾，得無礙解陀羅尼門、三摩地門，神通自在，住最後身，紹尊位者。唯愿慈悲哀愍垂許！
時勝帝佛告勝授菩薩言：善哉！善哉！今正是時，隨汝意往。即以千莖金色蓮花，其花千葉，眾寶莊嚴，授勝授菩薩而誨之言：汝持此花至釋迦牟尼佛所，如我詞曰：勝帝如來致問無量：少病少惱、起居輕利、氣力調和、安樂住不？世事可忍不？眾生易度不？持此蓮花以寄世尊而為佛事。汝至彼界，應住正知，觀彼佛土及諸大眾，勿懷輕慢而自毀傷。所以者何？彼諸菩薩威德難及，悲愿熏心，以大因緣而生彼土。
時勝授菩薩受花奉勑，與無量百千俱胝那庾多出家、在家菩薩摩訶薩及無數百千童男童女，頂禮佛足，右繞奉辭，各持無量種種花、香、寶幢、幡蓋、衣服、寶飾及余供具，發引而來，所經北方殑伽沙等諸佛世界，一一佛所，供養恭敬，尊重贊嘆，無空過者。至此佛所，頂禮雙足，繞百千匝，卻住一面。
勝授菩薩前白佛言：世尊！從此北方盡殑伽沙等世界，最後世界名曰最勝，佛号勝帝如來、應、正等覺、明行圓滿、善逝、世間解、無上丈夫、調御士、天人師、佛、薄伽梵，致問世尊無量：少病少惱、起居輕利、氣力調和、安樂住不？世事可忍不？眾生易度不？持此千莖金色蓮花以寄世尊而為佛事。
時釋迦牟尼佛受此蓮花，還散北方殑伽沙等諸佛世界，佛神力故，令此蓮花遍諸佛土，諸花臺中各有化佛結跏趺坐，為諸菩薩說大般若波羅蜜多相應之法，有情聞者，必得無上正等菩提。是時，勝授及諸眷屬見此事已，歡喜踴躍，嘆未曾有，各隨善根、供具多少，供養恭敬，尊重贊嘆佛菩薩已，退坐一面。
如是最後世界已前所有北方一一佛土，各有如來現為大眾宣說妙法。是諸佛所亦各有一上首菩薩，見此大光、大地變動及佛身相，前詣佛所，白言：世尊！何因何緣而有此瑞？
時彼彼佛各各報言：於此南方有堪忍世界，佛号釋迦牟尼，將為菩薩說大般若波羅蜜多，彼佛神力，故現斯瑞。
上首菩薩聞已歡喜，各各請往堪忍世界觀禮供養佛及菩薩。彼諸如來贊善聽往，各以金色千寶蓮花而告之言：汝可持此至彼佛所，具陳我辭：致問無量：少病少惱、起居輕利、氣力調和、安樂住不？世事可忍不？眾生易度不？持此蓮花以寄世尊而為佛事。汝至彼界，應住正知，觀彼佛土及諸菩薩，勿懷輕慢而自毀傷。所以者何？彼諸菩薩威德難及，悲愿熏心，以大因緣而生彼土。
一一上首受花奉勑，各與無量無數菩薩、童男童女，辭佛持供，發引而來，所經佛土，一一供養佛及菩薩，無空過者。到此佛所，頂禮雙足，繞百千匝，奉花陳事。佛受花已，還散北方，佛神力故，遍諸佛土，諸花臺中各有化佛為諸菩薩說大般若波羅蜜多，令諸聞者，必獲無上正等菩提。上首菩薩及諸眷屬見已歡喜，嘆未曾有，各隨善根、供具多少，供養恭敬，尊重贊嘆佛菩薩已，退坐一面。
尒時，東北方盡殑伽沙等世界，最後世界名定莊嚴，佛号定象勝德如來、應、正等覺、明行圓滿、善逝、世間解、無上丈夫、調御士、天人師、佛、薄伽梵，時現在彼，安隱住持，為諸菩薩摩訶薩眾說大般若波羅蜜多。
彼有菩薩名離塵勇猛，見此大光、大地變動及佛身相，心懷猶豫，前詣佛所，頂禮雙足，白言：世尊！何因何緣而有此瑞？
時定象勝德佛告離塵勇猛菩薩摩訶薩言：善男子！從此西南方盡殑伽沙等世界，最後世界名曰堪忍，佛号釋迦牟尼如來、應、正等覺、明行圓滿、善逝、世間解、無上丈夫、調御士、天人師、佛、薄伽梵，今現在彼，安隱住持，將為菩薩摩訶薩眾說大般若波羅蜜多，彼佛神力，故現斯瑞。
時離塵勇猛聞佛所說，歡喜踴躍，重白佛言：世尊！我今請往堪忍世界觀禮供養釋迦牟尼如來及諸菩薩摩訶薩眾，得無礙解陀羅尼門、三摩地門，神通自在，住最後身，紹尊位者。唯愿慈悲哀愍垂許！
時定象勝德佛告離塵勇猛菩薩言：善哉！善哉！今正是時，隨汝意往。即以千莖金色蓮花，其花千葉，眾寶莊嚴，授離塵勇猛菩薩而誨之言：汝持此華至釋迦牟尼佛所，如我詞曰：定象勝德如來致問無量：少病少惱、起居輕利、氣力調和、安樂住不？世事可忍不？眾生易度不？持此蓮花以寄世尊而為佛事。汝至彼界，應住正知，觀彼佛土及諸大眾，勿懷輕慢而自毀傷。所以者何？彼諸菩薩威德難及，悲愿熏心，以大因緣而生彼土。
時離塵勇猛菩薩受花奉勑，與無量百千俱胝那庾多出家、在家菩薩摩訶薩及無數百千童男童女，頂禮佛足，右繞奉辭，各持無量種種花、香、寶幢、幡蓋、衣服、寶飾及余供具，發引而來，所經東北方殑伽沙等諸佛世界，一一佛所，供養恭敬，尊重贊嘆，無空過者。至此佛所，頂禮雙足，繞百千匝，卻住一面。
離塵勇猛菩薩前白佛言：世尊！從此東北方盡殑伽沙等世界，最後世界名定莊嚴，佛号定象勝德如來、應、正等覺、明行圓滿、善逝、世間解、無上丈夫、調御士、天人師、佛、薄伽梵，致問世尊無量：少病少惱、起居輕利、氣力調和、安樂住不？世事可忍不？眾生易度不？持此千莖金色蓮花以寄世尊而為佛事。
時釋迦牟尼佛受此蓮花，還散東北方殑伽沙等諸佛世界，佛神力故，令此蓮花遍諸佛土，諸花臺中各有化佛結跏趺坐，為諸菩薩說大般若波羅蜜多相應之法，有情聞者，必得無上正等菩提。時離塵勇猛及諸眷屬見此事已，歡喜踴躍，嘆未曾有，各隨善根、供具多少，供養恭敬，尊重贊嘆佛菩薩已，退坐一面。
如是最後世界已前諸東北方一一佛土，各有如來現為大眾宣說妙法。是諸佛所亦各有一上首菩薩，見此大光、大地變動及佛身相，前詣佛所，白言：世尊！何因何緣而有此瑞？
時彼彼佛各各報言：於此西南方有堪忍世界，佛号釋迦牟尼，將為菩薩說大般若波羅蜜多，彼佛神力，故現斯瑞。
上首菩薩聞已歡喜，各各請往堪忍世界觀禮供養佛及菩薩。彼諸如來贊善聽往，各以金色千寶蓮花而告之言：汝可持此至彼佛所，具陳我詞：致問無量：少病少惱、起居輕利、氣力調和、安樂住不？世事可忍不？眾生易度不？持此蓮花以寄世尊而為佛事。汝至彼界，應住正知，觀彼佛土及諸菩薩，勿懷輕慢而自毀傷。所以者何？彼諸菩薩威德難及，悲愿熏心，以大因緣而生彼土。
一一上首受花奉勑，各與無量無數菩薩、童男童女，辭佛持供，發引而來，所經佛土，一一供養佛及菩薩，無空過者。到此佛所，頂禮雙足，繞百千匝，奉花陳事。佛受花已，還散東北方，佛神力故，遍諸佛土，諸花臺中各有化佛為諸菩薩說大般若波羅蜜多，令諸聞者，必獲無上正等菩提。上首菩薩及諸眷屬見已歡喜，嘆未曾有，各隨善根、供具多少，供養恭敬，尊重贊嘆佛菩薩已，退坐一面。
尒時，東南方盡殑伽沙等世界，最後世界名妙覺莊嚴甚可愛樂，佛号蓮花勝德如來、應、正等覺、明行圓滿、善逝、世間解、無上丈夫、調御士、天人師、佛、薄伽梵，時現在彼，安隱住持，為諸菩薩摩訶薩眾說大般若波羅蜜多。
彼有菩薩名蓮花手，見此大光、大地變動及佛身相，心懷猶豫，前詣佛所，頂禮雙足，白言：世尊！何因何緣而有此瑞？
時蓮花勝德佛告蓮花手菩薩摩訶薩言：善男子！從此西北方盡殑伽沙等世界，最後世界名曰堪忍，佛号釋迦牟尼如來、應、正等覺、明行圓滿、善逝、世間解、無上丈夫、調御士、天人師、佛、薄伽梵，今現在彼，安隱住持，將為菩薩摩訶薩眾說大般若波羅蜜多，彼佛神力，故現斯瑞。
時蓮花手聞佛所說，歡喜踴躍，重白佛言：世尊！我今請往堪忍世界觀禮供養釋迦牟尼如來及諸菩薩摩訶薩眾，得無礙解陀羅尼門、三摩地門，神通自在，住最後身，紹尊位者。唯愿慈悲哀愍垂許！
時蓮花勝德佛告蓮花手菩薩言：善哉！善哉！今正是時，隨汝意往。即以千莖金色蓮花，其花千葉，眾寶莊嚴，授蓮花手菩薩而誨之言：汝持此花至釋迦牟尼佛所，如我詞曰：蓮花勝德如來致問無量：少病少惱、起居輕利、氣力調和、安樂住不？世事可忍不？眾生易度不？持此蓮花以寄世尊而為佛事。汝至彼界，應住正知，觀彼佛土及諸大眾，勿懷輕慢而自毀傷。所以者何？彼諸菩薩威德難及，悲愿熏心，以大因緣而生彼土。
時蓮花手菩薩受花奉勑，與無量百千俱胝那庾多出家、在家菩薩摩訶薩及無數百千童男童女，頂禮佛足，右繞奉辭，各持無量種種花、香、寶幢、幡蓋、衣服、寶飾及余供具，發引而來，所經東南方殑伽沙等諸佛世界，一一佛所，供養恭敬，尊重贊嘆，無空過者。至此佛所，頂禮雙足，繞百千匝，卻住一面。
蓮花手菩薩前白佛言：世尊！從此東南方盡殑伽沙等世界，最後世界名妙覺莊嚴甚可愛樂，佛号蓮花勝德如來、應、正等覺、明行圓滿、善逝、世間解、無上丈夫、調御士、天人師、佛、薄伽梵，致問世尊無量：少病少惱、起居輕利、氣力調和、安樂住不？世事可忍不？眾生易度不？持此千莖金色蓮花以寄世尊而為佛事。
時釋迦牟尼佛受此蓮花，還散東南方殑伽沙等諸佛世界，佛神力故，令此蓮花遍諸佛土，諸花臺中各有化佛結跏趺坐，為諸菩薩說大般若波羅蜜多相應之法，有情聞者，必得無上正等菩提。時蓮花手及諸眷屬見此事已，歡喜踴躍，嘆未曾有，各隨善根、供具多少，供養恭敬，尊重贊嘆佛菩薩已，卻坐一面。
如是最後世界已前諸東南方一一佛土，各有如來現為大眾宣說妙法。是諸佛所亦各有一上首菩薩，見此大光、大地變動及佛身相，前詣佛所，白言：世尊！何因何緣而有此瑞？
時彼彼佛各各報言：於此西北方，有堪忍世界，佛号釋迦牟尼，將為菩薩說大般若波羅蜜多，彼佛神力，故現斯瑞。
上首菩薩聞已歡喜，各各請往堪忍世界觀禮供養佛及菩薩。彼諸如來贊善聽往，各以金色千寶蓮花而告之言：汝可持此至彼佛所，具陳我詞：致問無量：少病少惱、起居輕利、氣力調和、安樂住不？世事可忍不？眾生易度不？持此蓮花以寄世尊而為佛事。汝至彼界，應住正知，觀彼佛土及諸菩薩，勿懷輕慢而自毀傷。所以者何？彼諸菩薩威德難及，悲愿熏心，以大因緣而生彼土。
一一上首受花奉勑，各與無量無數菩薩、童男童女，辭佛持供，發引而來，所經佛土，一一供養佛及菩薩，無空過者。到此佛所，頂禮雙足，繞百千匝，奉花陳事。佛受花已，還散東南方，佛神力故，遍諸佛土，諸花臺中各有化佛為諸菩薩說大般若波羅蜜多，令諸聞者，必獲無上正等菩提。上首菩薩及諸眷屬見已歡喜，嘆未曾有，各隨善根、供具多少，供養恭敬，尊重贊嘆佛菩薩已，退坐一面。
尒時，西南方盡殑伽沙等世界，最後世界名離塵聚，佛号日輪遍照勝德如來、應、正等覺、明行圓滿、善逝、世間解、無上丈夫、調御士、天人師、佛、薄伽梵，時現在彼，安隱住持，為諸菩薩摩訶薩眾說大般若波羅蜜多。
彼有菩薩名日光明，見此大光、大地變動及佛身相，心懷猶豫，前詣佛所，頂禮雙足，白言：世尊！何因何緣而有此瑞？
時日輪遍照勝德佛告日光明菩薩摩訶薩言：善男子！從此東北方盡殑伽沙等世界，最後世界名曰堪忍，佛号釋迦牟尼如來、應、正等覺、明行圓滿、善逝、世間解、無上丈夫、調御士、天人師、佛、薄伽梵，今現在彼，安隱住持，將為菩薩摩訶薩眾說大般若波羅蜜多，彼佛神力，故現斯瑞。
時日光明聞佛所說，歡喜踴躍，重白佛言：世尊！我今請往堪忍世界觀禮供養釋迦牟尼如來及諸菩薩摩訶薩眾，得無礙解陀羅尼門、三摩地門，神通自在，住最後身，紹尊位者。唯愿慈悲哀愍垂許！
時日輪遍照勝德佛告日光明菩薩言：善哉！善哉！今正是時，隨汝意往。即以千莖金色蓮花，其花千葉，眾寶莊嚴，授日光明菩薩而誨之言：汝持此花至釋迦牟尼佛所，如我辭曰：日輪遍照勝德如來致問無量：少病少惱、起居輕利、氣力調和、安樂住不？世事可忍不？眾生易度不？持此蓮花以寄世尊而為佛事。汝至彼界，應住正知，觀彼佛土及諸大眾，勿懷輕慢而自毀傷。所以者何？彼諸菩薩威德難及，悲愿熏心，以大因緣而生彼土。
時日光明菩薩受花奉勑，與無量百千俱胝那庾多出家、在家菩薩摩訶薩及無數百千童男童女，頂禮佛足，右繞奉辭，各持無量種種花、香、寶幢、幡蓋、衣服、寶飾及余供具，發引而來，所經西南方殑伽沙等諸佛世界，一一佛所，供養恭敬，尊重贊嘆，無空過者。至此佛所，頂禮雙足，繞百千匝，卻住一面。
日光明菩薩前白佛言：世尊！從此西南方盡殑伽沙等世界，最後世界名離塵聚，佛号日輪遍照勝德如來、應、正等覺、明行圓滿、善逝、世間解、無上丈夫、調御士、天人師、佛、薄伽梵，致問世尊無量：少病少惱、起居輕利、氣力調和、安樂住不？世事可忍不？眾生易度不？持此千莖金色蓮花以寄世尊而為佛事。
時釋迦牟尼佛受此蓮花，還散西南方殑伽沙等諸佛世界，佛神力故，令此蓮花遍諸佛土，諸花臺中各有化佛結跏趺坐，為諸菩薩說大般若波羅蜜多相應之法，有情聞者，必得無上正等菩提。時日光明及諸眷屬見此事已，歡喜踴躍，嘆未曾有，各隨善根、供具多少，供養恭敬，尊重贊嘆佛菩薩已，退坐一面。
如是最後世界已前諸西南方一一佛土，各有如來現為大眾宣說妙法。是諸佛所亦各有一上首菩薩，見此大光、大地變動及佛身相，前詣佛所，白言：世尊！何因何緣而有此瑞？
時彼彼佛各各報言：於此東北方有堪忍世界，佛号釋迦牟尼，將為菩薩說大般若波羅蜜多，彼佛神力，故現斯瑞。
上首菩薩聞已歡喜，各各請往堪忍世界觀禮供養佛及菩薩。彼諸如來贊善聽往，各以金色千寶蓮花而告之言：汝可持此至彼佛所，具陳我辭：致問無量：少病少惱、起居輕利、氣力調和、安樂住不？世事可忍不？眾生易度不？持此蓮花以寄世尊而為佛事。汝至彼界，應住正知，觀彼佛土及諸菩薩，勿懷輕慢而自毀傷。所以者何？彼諸菩薩威德難及，悲愿熏心，以大因緣而生彼土。
一一上首受花奉勑，各與無量無數菩薩、童男童女，辭佛持供，發引而來，所經佛土，一一供養佛及菩薩，無空過者。到此佛所，頂禮雙足，繞百千匝，奉花陳事。佛受花已，還散西南方，佛神力故，遍諸佛土，諸花臺中各有化佛為諸菩薩說大般若波羅蜜多，令諸聞者，必獲無上正等菩提。上首菩薩及諸眷屬見已歡喜，嘆未曾有，各隨善根、供具多少，供養恭敬，尊重贊嘆佛菩薩已，退坐一面。
尒時，西北方盡殑伽沙等世界，最後世界名真自在，佛号一寶蓋勝如來、應、正等覺、明行圓滿、善逝、世間解、無上丈夫、調御士、天人師、佛、薄伽梵，時現在彼，安隱住持，為諸菩薩摩訶薩眾說大般若波羅蜜多。
彼有菩薩名曰寶勝，見此大光、大地變動及佛身相，心懷猶豫，前詣佛所，頂禮雙足，白言：世尊！何因何緣而有此瑞？
時一寶蓋勝佛告寶勝菩薩摩訶薩言：善男子！從此東南方盡殑伽沙等世界，最後世界名曰堪忍，佛号釋迦牟尼如來、應、正等覺、明行圓滿、善逝、世間解、無上丈夫、調御士、天人師、佛、薄伽梵，今現在彼，安隱住持，將為菩薩摩訶薩眾說大般若波羅蜜多，彼佛神力，故現斯瑞。
寶勝聞已，歡喜踴躍，重白佛言：世尊！我今請往堪忍世界觀禮供養釋迦牟尼如來及諸菩薩摩訶薩眾，得無礙解陀羅尼門、三摩地門，神通自在，住最後身，紹尊位者。唯愿慈悲哀愍垂許！
時一寶蓋勝佛告寶勝菩薩言：善哉！善哉！今正是時，隨汝意往。即以千莖金色蓮花，其花千葉，眾寶莊嚴，授寶勝菩薩而誨之言：汝持此花至釋迦牟尼佛所，如我辭曰：一寶蓋勝如來致問無量：少病少惱、起居輕利、氣力調和、安樂住不？世事可忍不？眾生易度不？持此蓮花以寄世尊而為佛事。汝至彼界，應住正知，觀彼佛土及諸大眾，勿懷輕慢而自毀傷。所以者何？彼諸菩薩威德難及，悲愿熏心，以大因緣而生彼土。
時寶勝菩薩受花奉勑，與無量百千俱胝那庾多出家、在家菩薩摩訶薩及無數百千童男童女，頂禮佛足，右繞奉辭，各持無量種種花、香、寶幢、幡蓋、衣服、寶飾及余供具，發引而來，所經西北方殑伽沙等諸佛世界，一一佛所，供養恭敬，尊重贊嘆，無空過者。至此佛所，頂禮雙足，繞百千匝，卻住一面。
寶勝菩薩前白佛言：世尊！從此西北方盡殑伽沙等世界，最後世界名真自在，佛号一寶蓋勝如來、應、正等覺、明行圓滿、善逝、世間解、無上丈夫、調御士、天人師、佛、薄伽梵，致問世尊無量：少病少惱、起居輕利、氣力調和、安樂住不？世事可忍不？眾生易度不？持此千莖金色蓮花以寄世尊而為佛事。
時釋迦牟尼佛受此蓮花，還散西北方殑伽沙等諸佛世界，佛神力故，令此蓮花遍諸佛土，諸花臺中各有化佛結跏趺坐，為諸菩薩說大般若波羅蜜多相應之法，有情聞者，必得無上正等菩提。是時，寶勝及諸眷屬見此事已，歡喜踴躍，嘆未曾有，各隨善根、供具多少，供養恭敬，尊重贊嘆佛菩薩已，退坐一面。
如是最後世界已前諸西北方一一佛土，各有如來現為大眾宣說妙法。是諸佛所亦各有一上首菩薩，見此大光、大地變動及佛身相，前詣佛所，白言：世尊！何因何緣而有此瑞？
時彼彼佛各各報言：於此東南方有堪忍世界，佛号釋迦牟尼，將為菩薩說大般若波羅蜜多，彼佛神力，故現斯瑞。
上首菩薩聞已歡喜，各各請往堪忍世界觀禮供養佛及菩薩。彼諸如來贊善聽往，各以金色千寶蓮花而告之言：汝可持此至彼佛所，具陳我辭：致問無量：少病少惱、起居輕利、氣力調和、安樂住不？世事可忍不？眾生易度不？持此蓮花以寄世尊而為佛事。汝至彼界，應住正知，觀彼佛土及諸菩薩，勿懷輕慢而自毀傷。所以者何？彼諸菩薩威德難及，悲愿熏心，以大因緣而生彼土。
一一上首受花奉勑，各與無量無數菩薩、童男童女，辭佛持供，發引而來，所經佛土，一一供養佛及菩薩，無空過者。到此佛所，頂禮雙足，繞百千匝，奉花陳事。佛受花已，還散西北方，佛神力故，遍諸佛土，諸花臺中各有化佛為諸菩薩說大般若波羅蜜多，令諸聞者，必獲無上正等菩提。上首菩薩及諸眷屬見已歡喜，嘆未曾有，各隨善根、供具多少，供養恭敬，尊重贊嘆佛菩薩已，退坐一面。
尒時，下方盡殑伽沙等世界，最後世界名曰蓮花，佛号蓮花德如來、應、正等覺、明行圓滿、善逝、世間解、無上丈夫、調御士、天人師、佛、薄伽梵，時現在彼，安隱住持，為諸菩薩摩訶薩眾說大般若波羅蜜多。
彼有菩薩名蓮花勝，見此大光、大地變動及佛身相，心懷猶豫，前詣佛所，頂禮雙足，白言：世尊！何因何緣而有此瑞？
時蓮花德佛告蓮花勝菩薩摩訶薩言：善男子！從此上方盡殑伽沙等世界，最後世界名曰堪忍，佛号釋迦牟尼如來、應、正等覺、明行圓滿、善逝、世間解、無上丈夫、調御士、天人師、佛、薄伽梵，今現在彼，安隱住持，將為菩薩摩訶薩眾說大般若波羅蜜多，彼佛神力，故現斯瑞。
時蓮花勝聞佛所說，歡喜踴躍，重白佛言：世尊！我今請往堪忍世界觀禮供養釋迦牟尼如來及諸菩薩摩訶薩眾，得無礙解陀羅尼門、三摩地門，神通自在，住最後身，紹尊位者。唯愿慈悲哀愍垂許！
時蓮花德佛告蓮花勝菩薩言：善哉！善哉！今正是時，隨汝意往。即以千莖金色蓮花，其花千葉，眾寶莊嚴，授蓮花勝菩薩而誨之言：汝持此花至釋迦牟尼佛所，如我辭曰：蓮花德如來致問無量：少病少惱、起居輕利、氣力調和、安樂住不？世事可忍不？眾生易度不？持此蓮花以寄世尊而為佛事。汝至彼界，應住正知，觀彼佛土及諸大眾，勿懷輕慢而自毀傷。所以者何？彼諸菩薩威德難及，悲愿熏心，以大因緣而生彼土。
時蓮花勝菩薩受花奉勑，與無量百千俱胝那庾多出家、在家菩薩摩訶薩及無數百千童男童女，頂禮佛足，右繞奉辭，各持無量種種花、香、寶幢、幡蓋、衣服、寶飾及余供具，發引而來，所經下方殑伽沙等諸佛世界，一一佛所，供養恭敬，尊重贊嘆，無空過者。至此佛所，頂禮雙足，繞百千匝，卻住一面。
蓮花勝菩薩前白佛言：世尊！從此下方盡殑伽沙等世界，最後世界名曰蓮花，佛号蓮花德如來、應、正等覺、明行圓滿、善逝、世間解、無上丈夫、調御士、天人師、佛、薄伽梵，致問世尊無量：少病少惱、起居輕利、氣力調和、安樂住不？世事可忍不？眾生易度不？持此千莖金色蓮花以寄世尊而為佛事。
時釋迦牟尼佛受此蓮花，還散下方殑伽沙等諸佛世界，佛神力故，令此蓮花遍諸佛土，諸花臺中各有化佛結跏趺坐，為諸菩薩說大般若波羅蜜多相應之法，有情聞者，必得無上正等菩提。時蓮花勝及諸眷屬見此事已，歡喜踴躍，嘆未曾有，各隨善根、供具多少，供養恭敬，尊重贊嘆佛菩薩已，退坐一面。
如是最後世界已前所有下方一一佛土，各有如來現為大眾宣說妙法。是諸佛所亦各有一上首菩薩，見此大光、大地變動及佛身相，前詣佛所，白言：世尊！何因何緣而有此瑞？
時彼彼佛各各報言：於此上方有堪忍世界，佛号釋迦牟尼，將為菩薩說大般若波羅蜜多，彼佛神力，故現斯瑞。
上首菩薩聞已歡喜，各各請往堪忍世界觀禮供養佛及菩薩。彼諸如來贊善聽往，各以金色千寶蓮花而告之言：汝可持此至彼佛所，具陳我辭：致問無量：少病少惱、起居輕利、氣力調和、安樂住不？世事可忍不？眾生易度不？持此蓮花以寄世尊而為佛事。汝至彼界，應住正知，觀彼佛土及諸菩薩，勿懷輕慢而自毀傷。所以者何？彼諸菩薩威德難及，悲愿熏心，以大因緣而生彼土。
一一上首受花奉勑，各與無量無數菩薩、童男童女，辭佛持供，發引而來，所經佛土，一一供養佛及菩薩，無空過者。到此佛所，頂禮雙足，繞百千匝，奉花陳事。佛受花已，還散下方，佛神力故，遍諸佛土，諸花臺中各有化佛為諸菩薩說大般若波羅蜜多，令諸聞者，必獲無上正等菩提。上首菩薩及諸眷屬見已歡喜，嘆未曾有，各隨善根、供具多少，供養恭敬，尊重贊嘆佛菩薩已，退坐一面。
尒時，上方盡殑伽沙等世界，最後世界名曰歡喜，佛号喜德如來、應、正等覺、明行圓滿、善逝、世間解、無上丈夫、調御士、天人師、佛、薄伽梵，時現在彼，安隱住持，為諸菩薩摩訶薩眾說大般若波羅蜜多。
彼有菩薩名曰喜授，見此大光、大地變動及佛身相，心懷猶豫，前詣佛所，頂禮雙足，白言：世尊！何因何緣而有此瑞？
時喜德佛告喜授菩薩摩訶薩言：善男子！從此下方盡殑伽沙等世界，最後世界名曰堪忍，佛号釋迦牟尼如來、應、正等覺、明行圓滿、善逝、世間解、無上丈夫、調御士、天人師、佛、薄伽梵，今現在彼，安隱住持，將為菩薩摩訶薩眾說大般若波羅蜜多，彼佛神力，故現斯瑞。
喜授聞已，歡喜踴躍，重白佛言：世尊！我今請往堪忍世界觀禮供養釋迦牟尼如來及諸菩薩摩訶薩眾，得無礙解陀羅尼門、三摩地門，神通自在，住最後身，紹尊位者。唯愿慈悲哀愍垂許！
時喜德佛告喜授菩薩言：善哉！善哉！今正是時，隨汝意往。即以千莖金色蓮花，其花千葉，眾寶莊嚴，授喜授菩薩而誨之言：汝持此花至釋迦牟尼佛所，如我辭曰：喜德如來致問無量：少病少惱、起居輕利、氣力調和、安樂住不？世事可忍不？眾生易度不？持此蓮花以寄世尊而為佛事。汝至彼界，應住正知，觀彼佛土及諸大眾，勿懷輕慢而自毀傷。所以者何？彼諸菩薩威德難及，悲愿熏心，以大因緣而生彼土。
時喜授菩薩受花奉勑，與無量百千俱胝那庾多出家、在家菩薩摩訶薩及無數百千童男童女，頂禮佛足，右繞奉辭，各持無量種種花、香、寶幢、幡蓋、衣服、寶飾及余供具，發引而來，所經上方殑伽沙等諸佛世界，一一佛所，供養恭敬，尊重贊嘆，無空過者。至此佛所，頂禮雙足，繞百千匝，卻住一面。
喜授菩薩前白佛言：世尊！從此上方盡殑伽沙等世界，最後世界名曰歡喜，佛号喜德如來、應、正等覺、明行圓滿、善逝、世間解、無上丈夫、調御士、天人師、佛、薄伽梵，致問世尊無量：少病少惱、起居輕利、氣力調和、安樂住不？世事可忍不？眾生易度不？持此千莖金色蓮花以寄世尊而為佛事。
時釋迦牟尼佛受此蓮花，還散上方殑伽沙等諸佛世界，佛神力故，令此蓮花遍諸佛土，諸花臺中各有化佛結跏趺坐，為諸菩薩說大般若波羅蜜多相應之法，有情聞者，必得無上正等菩提。是時，喜授及諸眷屬見此事已，歡喜踴躍，嘆未曾有，各隨善根、供具多少，供養恭敬，尊重贊嘆佛菩薩已，退坐一面。
如是最後世界已前所有上方一一佛土，各有如來現為大眾宣說妙法。是諸佛所亦各有一上首菩薩，見此大光、大地變動及佛身相，前詣佛所，白言：世尊！何因何緣而有此瑞？
時彼彼佛各各報言：於此下方有堪忍世界，佛号釋迦牟尼，將為菩薩說大般若波羅蜜多，彼佛神力，故現斯瑞。
上首菩薩聞已歡喜，各各請往堪忍世界觀禮供養佛及菩薩。彼諸如來贊善聽往，各以金色千寶蓮花而告之言：汝可持此至彼佛所，具陳我辭：致問無量：少病少惱、起居輕利、氣力調和、安樂住不？世事可忍不？眾生易度不？持此蓮花以寄世尊而為佛事。汝至彼界，應住正知，觀彼佛土及諸菩薩，勿懷輕慢而自毀傷。所以者何？彼諸菩薩威德難及，悲愿熏心，以大因緣而生彼土。
一一上首受花奉勑，各與無量無數菩薩、童男童女，辭佛持供，發引而來，所經佛土，一一供養佛及菩薩，無空過者。到此佛所，頂禮雙足，繞百千匝，奉花陳事。佛受花已，還散上方，佛神力故，遍諸佛土，諸花臺中各有化佛為諸菩薩說大般若波羅蜜多，令諸聞者，必獲無上正等菩提。上首菩薩及諸眷屬見已歡喜，嘆未曾有，各隨善根、供具多少，供養恭敬，尊重贊嘆佛菩薩已，退坐一面。
尒時，於此三千大千佛之世界，眾寶充滿，種種妙花遍布其地，寶幢、幡蓋處處行列，花樹、果樹、香樹、鬘樹、寶樹、衣樹、諸雜飾樹，周遍莊嚴，甚可愛樂，如眾蓮花世界普花如來凈土，妙吉祥菩薩、善住慧菩薩及余無量大威神力菩薩摩訶薩本住其中。