董和字幼宰，南郡枝江人也，其先本巴郡江州人。漢末，和率宗族西遷，益州牧劉璋以為牛鞞、江原長、成都令。蜀土富實，時俗奢侈，貨殖之家，侯服玉食，婚姻葬送，傾家竭產。和躬率以儉，惡衣蔬食，防遏逾僭，為之軌制，所在皆移風變善，畏而不犯。然縣界豪強憚和嚴法，說璋轉和為巴東屬國都尉。吏民老弱相攜乞留和者數千人，璋聽留二年，還遷益州太守，其清約如前。與蠻夷從事，務推誠心，南土愛而信之。
先主定蜀，徵和為掌軍中郎將，與軍師將軍諸葛亮並署左將軍大司馬府事，獻可替否，共為歡交。自和居官食祿，外牧殊域，內幹機衡，二十馀年，死之日家無儋石之財。亮後為丞相，教與群下曰：夫參署者，集眾思廣忠益也。若遠小嫌，難相違覆，曠闕損矣。違覆而得中，猶棄弊蹻而獲珠玉。然人心苦不能盡，惟徐元直處茲不惑，又董幼宰參署七年，事有不至，至於十反，來相啟告。苟能慕元直之十一，幼宰之殷勤，有忠於國，則亮可少過矣。又曰：昔初交州平，屢聞得失，後交元直，勤見啟誨，前參事於幼宰，每言則盡，後從事於偉度，數有諫止；雖姿性鄙暗，不能悉納，然與此四子終始好合，亦足以明其不疑於直言也。其追思和如此。
劉巴字子初，零陵烝陽人也。少知名，荊州牧劉表連闢，及舉茂才，皆不就。表卒，曹公徵荊州。先主奔江南，荊、楚群士從之如雲，而巴北詣曹公。曹公闢為掾，使招納長沙、零陵、桂陽。會先主略有三郡，巴不得反使，遂遠適交阯，先主深以為恨。
巴復從交阯至蜀。俄而先主定益州，巴辭謝罪負，先主不責。而諸葛孔明數稱薦之，先主闢為左將軍西曹掾。
建安二十四年，先主為漢中王，巴為尚書，後代法正為尚書令。躬履清儉，不治產業，又自以歸附非素，懼見猜嫌，恭默守靜，退無私交，非公事不言。先主稱尊號，昭告於皇天上帝后土神祇，凡諸文誥策命，皆巴所作也。章武二年卒。卒後，魏尚書僕射陳群與丞相諸葛亮書，問巴消息，稱曰劉君子初，甚敬重焉。
馬良字季常，襄陽宜城人也。兄弟五人，並有才名，鄉里為之諺曰：馬氏五常，白眉最良。良眉中有白毛，故以稱之。先主領荊州，闢為從事。及先主入蜀，諸葛亮亦從後往，良留荊州，與亮書曰：聞雒城已拔，此天祚也。尊兄應期贊世，配業光國，魄兆見矣。夫變用雅慮，審貴垂明，於以簡才，宜適其時。若乃和光悅遠，邁德天壤，使時閒於聽，世服於道，齊高妙之音，正鄭、衛之聲，並利於事，無相奪倫，此乃管弦之至，牙、曠之調也。雖非鍾期，敢不擊節！先主闢良為左將軍掾。
後遣使吳，良謂亮曰：今銜國命，協穆二家，幸為良介於孫將軍。亮曰：君試自為文。良即為草曰：寡君遣掾馬良通聘繼好，以紹昆吾、豕韋之勳。其人吉士，荊楚之令，鮮于造次之華，而有克終之美，原降心存納，以慰將命。權敬待之。
先主稱尊號，以良為侍中。及東征吳，遣良入武陵招納五溪蠻夷，蠻夷渠帥皆受印號，咸如意指。會先主敗績於夷陵，良亦遇害。先主拜良子秉為騎都尉。
良弟謖，字幼常，以荊州從事隨先主入蜀，除綿竹成都令、越雋太守。才器過人，好論軍計，丞相諸葛亮深加器異。先主臨薨謂亮曰：馬謖言過其實，不可大用，君其察之！亮猶謂不然，以謖為參軍，每引見談論，自晝達夜。
建興六年，亮出軍向祁山，時有宿將魏延、吳壹等，論者皆言以為宜令為先鋒，而亮違眾拔謖，統大眾在前，與魏將張郃戰於街亭，為郃所破，士卒離散。亮進無所據，退軍還漢中。謖下獄物故，亮為之流涕。良死時年三十六，謖年三十九。
陳震字孝起，南陽人也。先主領荊州牧，闢為從事，部諸郡，隨先主入蜀。蜀既定，為蜀郡北部都尉，因易郡名，為汶山太守，轉在犍為。建興三年，入拜尚書，遷尚書令，奉命使吳。七年，孫權稱尊號，以震為衛尉，賀權踐阼，諸葛亮與兄瑾書曰：孝起忠純之性，老而益篤，及其贊述東西，歡樂和合，有可貴者。震入吳界，移關候曰：
東之與西，驛使往來，冠蓋相望，申盟初好，日新其事。東尊應保聖祚，告燎受符，剖判土宇，天下響應，各有所歸。於此時也，以同心討賊，則何寇不滅哉！西朝君臣，引領欣賴。震以不才，得充下使，奉聘敘好，踐界踴躍，入則如歸。獻子適魯，犯其山諱，春秋譏之。望必啟告，使行人睦焉。即日張旍誥眾，各自約誓。順流漂疾，國典異制，懼或有違，幸必斟誨，示其所宜。
震到武昌，孫權與震升壇歃盟，交分天下：以徐、豫、幽、青屬吳，並、涼、冀、兗屬蜀，其司州之土，以函谷關為界。震還，封城陽亭侯。
九年，都護李平坐誣罔廢；諸葛亮與長史蔣琬、侍中董允書曰：孝起前臨至吳，為吾說正方腹中有鱗甲，鄉黨以為不可近。吾以為鱗甲者但不當犯之耳，不圖復有蘇、張之事出於不意。可使孝起知之。十三年，震卒。子濟嗣。
董允字休昭，掌軍中郎將和之子也。先主立太子，允以選為捨人，徙洗馬。後主襲位，遷黃門侍郎。丞相亮將北征，住漢中，慮後主富於春秋，硃紫難別，以允秉心公亮，欲任以宮省之事。上疏曰：侍中郭攸之、費禕、侍郎董允等，先帝簡拔以遺陛下，至於斟酌規益，進盡忠言，則其任也。愚以為宮中之事，事無大小，悉以諮之，必能裨補闕漏，有所廣益。若無興德之言，則戮允等以彰其慢。亮尋請禕為參軍，允遷為侍中，領虎賁中郎將，統宿衛親兵。攸之性素和順，備員而已。獻納之任，允皆專之矣。允處事為防制，甚盡匡救之理。後主常欲採擇以充后宮，允以為古者天子后妃之數不過十二，今嬪嬙已具，不宜增益，終執不聽。後主益嚴憚之。尚書令蔣琬領益州刺史，上疏以讓費禕及允，又表允內侍歷年，翼贊王室，宜賜爵土以褒勳勞。允固辭不受。後主漸長大，愛宦人黃皓。皓便闢佞慧，欲自容入。允常上則正色匡主，下則數責於皓。皓畏允，不敢為非。終允之世，皓位不過黃門丞。
允嘗與尚書令費禕、中典軍胡濟等共期遊宴，嚴駕已辦，而郎中襄陽董恢詣允脩敬。恢年少官微，見允停出，逡巡求去，允不許，曰：本所以出者，欲與同好遊談也，今君已自屈，方展闊積，捨此之談，就彼之宴，非所謂也。乃命解驂，禕等罷駕不行。其守正下士，凡此類也。延熙六年，加輔國將軍。七年，以侍中守尚書令，為大將軍費禕副貳。九年，卒。
陳祗代允為侍中，與黃皓互相表裡，皓始預政事。祗死後，皓從黃門令為中常侍、奉車都尉，操弄威柄，終至覆國。蜀人無不追思允。及鄧艾至蜀，聞皓奸險，收閉，將殺之，而皓厚賂艾左右，得免。
祗字奉宗，汝南人，許靖兄之外孫也。少孤，長於靖家。弱冠知名，稍遷至選曹郎，矜厲有威容。多技藝，挾數術，費禕甚異之，故超繼允內侍。呂乂卒，祗又以侍中守尚書令，加鎮軍將軍，大將軍姜維雖班在祗上，常率眾在外，希親朝政。祗上承主指，下接閹豎，深見信愛，權重於維。景耀元年卒，後主痛惜，發言流涕，乃下詔曰：祗統職一紀，柔嘉惟則，幹肅有章，和義利物，庶績允明。命不融遠，朕用悼焉。夫存有令問，則亡加美諡，諡曰忠侯。賜子粲爵關內侯，拔次子裕為黃門侍郎。自祗之有寵，後主追怨允日深，謂為自輕，由祗媚茲一人，皓構間浸潤故耳。
允孫宏，晉巴西太守。
呂乂字季陽，南陽人也。父常，送故將劉焉入蜀，值王路隔塞，遂不得還。乂少孤，好讀書鼓琴。初，先主定益州，置鹽府校尉，較鹽鐵之利，後校尉王連請乂及南陽杜祺、南鄉劉幹等並為典曹都尉。乂遷新都、綿竹令，乃心隱卹，百姓稱之，為一州諸城之首。遷巴西太守。丞相諸葛亮連年出軍，調發諸郡，多不相救，乂募取兵五千人詣亮，慰喻檢制，無逃竄者。徙為漢中太守，兼領督農，供繼軍糧。亮卒，累遷廣漢、蜀郡太守。蜀郡一都之會，戶口眾多，又亮卒之後，士伍亡命，更相重冒，姦巧非一。乂到官，為之防禁，開喻勸導，數年之中，漏脫自出者萬馀口。後入為尚書，代董允為尚書令，眾事無留，門無停賓。乂歷職內外，治身儉約，謙靖少言，為政簡而不煩，號為清能；然持法刻深，好用文俗吏，故居大官，名聲損於郡縣。延熙十四年卒。子辰，景耀中為成都令。辰弟雅，謁者。雅清厲有文才，著格論十五篇。
杜祺歷郡守監軍大將軍司馬，劉幹官至巴西太守，皆與乂親善，亦有當時之稱，而儉素守法，不及於乂。
評曰：董和蹈羔羊之素，劉巴履清尚之節，馬良貞實，稱為令士，陳震忠恪，老而益篤，董允匡主，義形於色，皆蜀臣之良矣。呂乂臨郡則垂稱，處朝則被損，亦黃、薛之流亞矣。