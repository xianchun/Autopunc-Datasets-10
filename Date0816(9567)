大师本已成等正觉，证五智佛；度生方便，皆悉具足；能满众愿，普利有情。其五佛母曰纳加面达喇咓、噶那斯地、夏加迭瓦、扎西浅真、叶兴磋加，或生印度，或生泥泊尔与不丹，或生西藏；皆为大权示现，助师应化，调御有情，绍隆三宝。大师融通显密，不使两岐；凡显经密轨中究竟法义、无上悉地，皆深得释迦如来师承口诀、真正血脉。所有金刚身语意三业，法报化三身，成证秘诀，及息增怀诛，度生方便，皆悉圆满。其记载事迹广略大小之种类，都万有九百，皆为接引未来有缘众生之用。其不堪记载者，则弥漫于无碍六大一真法界太空之中。法尔常恒，普利有情；尽于未来，名称普闻无量世界。报化遍满尘刹国土，见身者发心，闻名者起信，聆音者开悟，知心者成佛。南无法身常住，三际一如。莲华生大师，南无报身清净，相好无伦。莲华生大师，南无化身变现，朅磨无量。莲华生大师，非大师自炫，释迦如来已先授记。如摩尼宝能满众愿，无尽功德莫能罄述，略举一斑启众敬信云尔。
大师圆证无量寿如来无上悉地，凡四种净土中依正庄严之相，身土不二之德，广长舌遍覆之迹，与普摄众生之多，广如阿弥陀诸经所载，兹不复述。
大师为度恶性阐提及诽谤疑惧众生故，由阿弥陀肉髻中放红色光，光中化出金轮王王四天下，具有千妃而无一子，乃广作佛事离非梵行。其国西南有大乳海，盛生莲花，菡萏敷发，郁馥缤纷。王日饬采撷持以供佛，阿弥陀佛常于舌端放五色光加持海莲。时花丛中特生大莲，苞长二尺。诸花开落，新陈代谢；惟独此莲，经历寒暑，久未开敷。众咸惊异，而报于王。王乃饬人，昼夜守护。岁次在申，正月朔日，其花乃敷，化出五儿。其儿肤体，五色配生，各具五髻。中为青黑，东为白黑，南为黄黑，西为红黑，北为绿黑。腕臂胫钏，耳珰缨珞，衣祴天饰，众宝严身。守者白王。王大欢喜，命驾五狮宝车、五百宝马车。王及王后与其宰相侍从八万人俱，齐集海滨。群众谛瞻，华上五儿安住不动；相好光明，俨然报佛；身如虹霓，髻放五光；面如满月，绀目慈视；额广平正，鼻高修直，齿白齐密，声同梵响，手足毂网，人相具足，等佛功德，不可尽述。王见是已，顶礼三拜，伫冀慈示。五儿齐声谓曰：尔可询诸阿弥陀佛。王乃报曰：我信诸仁即为弥陀示现，为愍无始众生流转生死不知出要，于是秉如来无上菩提，运五佛一切智智，以金刚身语意三业，行息增怀诛四法，拯济群盲，令出苦海。中现忿怒金刚，东佛陀，南宝生，西莲华，北朅磨，皆是观音化现。能入胎、卵、湿、化四生之类，等流现身，广作佛事，普利有情。王说是已，五儿乃乘五狮宝车，及宝马妓乐，前后围绕，来至王宫。
大师为普度法界一切四生六趣悉免轮回故，于六趣中皆为示现，一一趣中八方同时俱现五身，如是六趣各有四十化身，兹据一三千大千中。东方世界一百国为一国土，过此同等万有二千国，有一国土名职马灭巴，宝珠为地，寿命长远，衣食自然，享受如天，纯变化生，远离众苦。其国有佛，名职灭渣。时莲花生大师名古鲁卑马节鲁幛，显密二教皆极发扬。师于六趣八方，皆示现化身。南方过此同等万三千国，有一国土名原点炯，佛名斜巴土巴广却真。其时大师名古鲁盛作渥果尔，依正二报与应化法教，具如上述。西方过此同等二万国，有一国土名简累显土赞巴，人寿八万四千岁，佛名斜加土巴原等女竟几。其时大师名卑马噶尔节枉磋。北方过此同等三万国，有一国土名㧞克杈灭巴，佛名斜加土巴僧格扎。其时大师名卑马叶卓普他布扎尔，显密二教皆悉隆盛。东南方过此同等八十万有四国，有一国土名懒巴尔济，佛名斜加土巴者必度。其时大师名卑马锄异噶僧格。西南方过此同等七十万国，有一国土名勒普度朗，佛名斜加土巴日跻进。其时大师名卑马延作补叶巴扎尔。西北方过此同等五十万国，有一国土名惹补杜朗巴近，佛名整田整却巴尔。其时大师名卑马节补简若湾堕尔。东北方过此同等四十四万国，有一国土名东瓦舍鲁瓦，佛名土湾零几甲哥。其时大师名卑马力堆枉磋，应化法教，具如上述。
其他不述方所，为诸经所具载者，国名朗巴尔主巴，佛名枉左甲尔波，大师名卑马匠称灭都，显密二教皆悉隆盛。又国名壬清组巴，佛名壬清甲尔波，大师名卑马过累果每。又国名果斯尔炯瓦，佛名俄果尔阳巴，大师名卑马喇补觉滚窘。又国名格瓦朗巴尔觉巴，佛名格妥普甲儿波，大师名卑马约利甲尔瓦。又国名作果尔国巴，佛名作朵儿寍波，大师名卑马桑堪匠功。又国名俄贞儿炯瓦，佛名离巴尔松瓦，大师名卑马果斜累阿。又国名叶巴尔怕尔瓜，佛名叶巴尔松瓦，大师名卑马纳蒙朵儿写列。又国名堆瓦尔觉巴，佛名堆瓦清波，大师名卑马可利炯京。又国名灭度儿粘巴，佛名灭都枉波养，大师名卑马夺姑朗炯。又国名勇施扎瓜，佛名扎圭巴尔，大师名卑马整比把俄。又国名朗巴尔锄巴，佛名主比加尔波，大师名卑马噶达甲儿波。又国名朗巴尔匠瓦，佛名扎养灭则巴，大师名卑马鲁仰担巴。又国名免节灭巴，佛名灭节加尔波，大师名卑马觉约尔达瓜。又国名朗巴尔达瓜，佛名约尔登贞益，大师名卑马可尔哇董作。又国名壬清果巴，佛名噶威兼，大师名卑马朗中叶写。又国名朗巴尔斩巴，佛名勇殊巩必甲尔波，大师名卑马迭瓦屑经。又国名勉组雅银勇波，佛名舍尔节经波，大师名卑马晨音朗卓尔。又国名俄舍儿担巴，佛名俄舍儿巴贰，大师名卑马邱引班巴尔。又国名朗巴尔写瓦，佛名写维枉波，大师名卑马滚却清波。又国名整清朗巴尔果巴，佛名准起巴贰，大师名卑马舍节儿枉。又国名义朗担巴尔噶，佛名容养，大师名卑马甲尔波灭隆。又国名灭隆金可儿养，佛名灭隆节，大师名卑马堂听朗儱。又国名达累俭巴，佛名达阿巴贰，大师名卑马叶朗觉背。又国名立米俄则尔灭巴，佛名立米宁波，大师名卑马烟占厄拉。又国名补贞厄丁，佛名补节加尔波，大师名卑马朗达叶写。又国名舍俄朗哇，佛名舍节尔枉磋，大师名卑马纳磋壬清。又国名俄磋儿果巴，佛名果卑加尔波，大师名卑马古拉噶雅。又国名舍儿经炯内，佛名舍儿节日组瓦，大师名卑马竹清整组。又国名巴尔节俄斯儿，佛名巴尔节加尔波，大师名卑马节西利邦。又国名朗瓦当巴，佛名朗瓦则瓜，大师名卑马立瓜登经。又国名仰内灭巴，佛名仰立灭必巴尔，大师名卑马却宁通噶。又国名噶永挡，佛名噶永却巴尔，大师名卑马节经朗夸。又国名日经炯瓦，佛名日几巴尔，大师名卑马三阿巴克卡。又国名善经夺儿瓦，佛名搿渣真节，大师名卑马壬清杈者。又国名容司炯瓦，佛名松炯瓦，大师名卑马则贞甲演。又国名他迭觉巴，佛名宜更滚节若绷，大师名卑马若多补匠逞。又国名匠蒙称绷经，佛名懒巴儿甲尔瓦，大师名卑马蒙巴朗遮。又国名灭冬遮经，佛名灭多果别加尔波，大师名卑马灭渣噶遮。又国名遮巴尔朗瓦，佛名汤蒙结朗瓦，大师名卑马可尔瓦诺那。又国名贞点果巴，佛名贞点质，大师名卑马若尔巴朗达。又国名僧格炯累，佛名僧格蒙主，大师名卑马他蒙得道，显密二教皆悉隆盛。又国名印度，佛名释迦牟尼，大师名莲花生，一切应化事迹，度化法仪，如内外典籍、显密经轨、政治沿革、民情风化，广如诸经所载恐烦不赘。
密法如何出兴于世耶？为欲令众生除疑，舍邪执，远离不信，发生涅槃净信，安乐解脱，得达果海故，乃出生喇嘛金刚手菩萨。
在过去若增一劫、若减一劫，皆不可纪。不可说不可说劫前，有一世界名晚巴尔噶瓦，有三万三千佛次第出兴。其中有佛，名阿达鲁马。其传法时期，有国土曰结累展巴。国有父名觉巴日拉，乃国王太子。母名日觉马，具大慈悲。生子名得觉蒲，皈依阿达鲁马佛，法名者必度。当时轮王，即大日如来化身。太子名曰莽清却董君正，金刚手灌顶，名曰沈巴朵结，成佛名曰灭磋瓜，父名夺马洁巴，母名夺马几巴，皆平民。生子名咱门达，皈依法名曰灭卡巴儿，灌顶名朵结取，成佛名曰阿弥陀。父奉不妄语独修教者，名阿然支。母名葛得马，生子名宁经，皈依法名曰但遮巴尔，灌顶名朵结永，成佛名曰毗卢遮那。父乃横暴徒，名古巴达。母名撒门趸也。生子名单补惹，皈依法名曰滚宁在，灌顶名礼节多结，成佛名曰不空成就。父乃王宗室，名滚里荡。母宰相女，名阿那马。生子名班经，皈依法名曰朗经，灌顶名朵结壬清，成佛名曰宝生。上述诸仁，皆利根上智，普门深入；尘数三昧，甚深秘轨，皆悉修学，即身圆满无上悉地，五方佛灌顶成佛，此其大略。
阿达鲁马佛末法时代，有国名夺炯查蒙，父名日姑噶那，生子曰果乌滚车仆名蔗满得瓦。当时有苾刍名土瓜觉落，昔为大富长者名清打清波，亲见化佛出世。为佛成道后最初度脱受苾刍戒者，梵行清净，禅波罗密满足，人皆敬信皈依。果乌滚车与蔗满得瓦亦从其出家。彼主仆未皈依土瓜觉落之先，曾闻不守五戒，贪瞋痴慢不加对治；索得密宗秘旨，智慧现前，决成无上菩提，持此意见而来皈依。主仆恭诣师前，顶礼膜拜，具陈所见。师言：善哉！允其皈依。并语之曰：六道众生流转轮回，无由解脱。欲除众苦，守戒乃能，初学者非持戒莫办。于是主仆同出家。主法名曰他把那跛，仆曰甸怕。未几他把那跛白师，请示众生直趣无上菩提之迳路。土瓜觉落以偈示曰：本心法尔涅槃门。贪瞋痴慢任起灭。犹如云雾不坏空。求遍空界无迳路。
说偈已，并反覆示教，令显自心；莫外驰求，寂照任运，真常自如；成佛法要，无逾于此。主仆闻已，欢喜恭敬，作礼而退。主者他把，虽闻法要，未彻源底；身虽出家，心住凡情；贪痴见慢，我相自如。仆者甸怕，依法实修，竟跻高明，日趋解脱；一切事相，皆不执着；身供仆役，心超凡境；能寻自心，而趣觉路。于是主仆兴诤，岐生抵牾。主言：贪痴一切，我堪任运。仆言：任运是已，而本性不移。主言：共一师承，何来两岐？仆言：虽同师同闻，而不同用。本心法尔如是，我自如是了知。主言：我亦如是，世间贪痴等法一切不加对治，密宗秘旨如是。言下盛怒及之。仆曰：生佛心源同一体。向外谛求不可得。法然本性勿取舍。自心菩提自寻求。
舍此别无觉路。如是报主，怒仍未息。仆再曰：自心渐明，即佛本心。法尔如是不妄动，一切烦恼如云散。胆大心宽，生佛一如。师示要旨，如是无余。主更盛怒曰：我师方正，诚言无诳，为世希有。尔我诤论，当凭师决。乃同诣师前，各陈所主。土瓜判曰：他把未成，甸怕已证。他把怒曰：师不平等，法传两岐。我今迸仆，师亦当去；和诤无术，仲裁不平，不堪作师；可率众行，勿再留此。师言：世间信我者众，不信而轮回六趣者亦众。勿庸多述。师遂远飏。
师行后，他把遂破戒隳信，狂荡无忌；杀人之夫，而取其妻；食人之肉，衣人之皮；飞禽走兽，肆行罹捕；一切妇女，恣意奸污；贪痴炽盛，意乐不疲；纵其眷属，肆行杀盗淫妄者，十有二年。
他把身死，堕畜生道五百世，受瘈犬身五百世，受食肉野獾身五百世；再堕蜂虿五百世，蜈蚣五百世；堕蛆虫类不可说世，又堕食涎吐鬼类五百世，又现不可说饿鬼世。如是展转，竟堕入金刚地狱。此地狱寿长八万岁。从地狱起，又入食肉啮骨畜生道若干世，乃还入人道生贫苦家，死后复生恶性贫苦家。时丁燃灯佛末季，其间无佛法者亘数千年。时莲花生大师应化区域，仍为食人肉国家，傍近喜马拉雅山麓兰迦不那地。有女人名曰滚肚觉我，初夜与魔王交，中夜与山神交，后夜与天神交。一宿三交而孕，八月后生一子，三头、六臂、四足，手持两弓，头各具三目，服饰奇怪。生后世界不靖，吉祥胜事不复作，恶梦疠疫，魑魅魍魉，水旱兵燹，地震山崩，种种灾异层出不绝。越九阅月，其母遂死。众咸归咎此儿，并其母共葬冢中。冢间有大树曰纳鲁遮，䲭枭巢其上，毒蛇蟠其下；猛兽野猪，充塞其地。此儿食其母死乳七日不死，继食黄水七日、烂血七日、肠脏七日、肤肉七日、骨髓七日，亘四十二日，其身渐壮，翻身播冢而出，共食啖人肉鬼怪而居。食人，取其顶盖以为器；食蛇，取其皮以为带；食象，取其皮以为衣；食虎，取其皮以为裙。饥食人肉，口角垢集；渴则饮血，常坐污秽地；取死人骨灰涂身，久之遍身有光，同劫火色。右头白色，左头红色，中头青黑。手足肥大，皮肤粗糙。贯髑髅作璎珞，新、陈、干枯，三串严身。面涂人血，身毛如猪，眼皆赤色，发色红黑，半披半束，五色蛇索结之，手足形如鸡爪，腕胫皆束五色蛇索为钏，极嗜活食一切众生肉。右手常持三角尖刀，及一切杀害凶具；左手常持盛血天灵盖，痛饮不辍。口常呼出一切传染热病细菌，鼻常呼出一切传染寒病细菌，眼耳部常出一切杂染病菌。其他若皮肤灼，疾麻瘄疹，卒中风痰，急痫癫痫，关节脓疡，全身流痰，种种可畏之病菌，咸从其周身各部流出贻害众生。此毒儿名曰马珠马张蒙噶汝渣。
当是时也，娑婆世界大好区域，凡二十有五。明有王臣，管辖领土；幽有鬼神，常秉守护。隶属于天者四，曰补惹啰马，曰扎连达拉，曰武儿健，曰阿尔布达。隶属于乾闼婆者四，曰杠达瓦惹，曰惹每屑惹，曰迭委，曰马纳。隶属于药叉者二，曰噶马汝，曰温止。别余诸天所属者三，曰紫霞，曰古雷，曰果萨拉。以上属空行天趣，属于食人肉九头身之国者二，曰噶宁噶，曰蓝巴噶。次于九头身之国所属者二，曰班止，曰黑马拉。属于龙王者二，曰遮打布惹，曰止罕迭瓦。属于龙之眷属者二，曰索列，曰生宁。属于阿修罗者二，曰纳噶，曰胜都。属于修罗眷属者二，曰麻罗，曰古汝达，皆尸陀林之所。以上属于须弥山以下诸趣。
诸趣国土本属安谧，忽感天魔扰乱。彼魔手持三角尖刀与月斧，肆行杀戮淫欲，食啖赡部洲人类精气，震播诸国，互相争斗，讥诃杀伐，终无已时，娑婆国土大千三千皆不宁靖。众咸虑之，思择一主，以御魔侮。乃相率稽首求救于此毒儿，号曰马张噶汝渣。咸虔致三业，翘勤五体，俯首听命。因之嗜杀毒害之辈，皆类聚群分，环拱于彼。于是大逞荼毒，肆杀无辜。柔和慈善者遭杀，穷凶极恶者得奖。马张噶汝渣顾盼自豪曰：三千大千，惟我独尊。身出火焰，哦哦有声。此声出时，众生心皆迷乱，不轨正道。彼一切凶暴眷属，咸大擅威权。其夫人曰董称马，语之曰：此喜马拉雅山顶，有燃灯佛之弟子住此修行，身大于牛，威力无比。朗噶国众，咸怖畏之，莫敢抵御。汝渣闻之，于梦寐中，大发忿怒，身部病菌，飞腾空际，降注果噶汤马，杀人无算。于时大地震动，人咸怖畏。朗噶王自定中观之，知是马张噶汝渣来此作乱。考佛说圆点正经多经所载，系得罪师尊暨师兄者，由三恶道转生，侵掠众地，大肆荼毒；将来有大佛化身调伏令度，斯时大密宗当重兴于世。王乃鸣钟鼓，令于众曰：我为三千主。四王我隶属。一切莫我敌。谁敢于我侮。
汝渣答曰：我为大千诸天王，众咸皈敬推第一。王乃报曰：惭愧不如，愿归敬服从而不抗拒。于是王及夫人皆臣伏焉。汝渣又询其夫人曰：伊谁更右于我者？董称马报曰：有阿修罗王曰马哈噶若者是。遂往碎其王身，弃掷于地。星辰日月皆得统属，修罗诸宫尽为所有，刀仗兵器没收无算。大张旗帜于门，示威于众曰：谁敢予侮者！复次又询：谁右于我？夫人曰：忉利天之上有处名噶登者，徒众海会中，号曰单巴杜格尔。天王皈依，音乐香花，衣鬘饮食，常作供养。汝渣闻言，疾首蹙额，大发忿怒；又往其处，生擒单巴，掷地而死。单巴死时，曾语其徒众曰：佛经记载，此大魔炽盛后，不久有密教明王降伏之，密法当大兴。为调伏彼故，密教有得权与财之忿怒佛出生，广施众生，药品甘露，众宝妙法；乃至微尘许地，佛皆普化无遗。佛说不虚。我身虽死，旋生人趣，坐菩提树下，而成正觉。我法胜行阎浮，住世亦久。将来降伏彼后，外、内、密、真如、究竟，五种缘会，一切出兴。汝渣闻此说已，心生微惧，乃将此天付嘱天魔管领已，仍返住喜马拉雅山巅。
尔时阿达汝马佛、金刚手佛、大势至菩萨、金刚萨埵、南方金刚、阿弥陀佛、大日如来、北方金刚，及一切不可说诸佛，咸集誓言：汝渣荼毒，导众行恶，拨无因果。娑婆众生将被趋入地狱，应加调伏。于是圣众谛观，察其宿因，实与其师土瓜觉落并其师兄甸怕有缘；遂用一切佛灌顶之加持力，令其师成金刚萨埵，其师兄成大势至菩萨。师徒既度，师化观音，其忿怒身为马王佛；徒化缘度母，其忿怒身为猪王佛母，同至山顶。马王唱曰：
猪母唱曰：
王母叠相唱和，汝渣闻曰：尔小马猪，今何所谓？此三千大千，上自有顶，下达阿鼻，莫不敬畏臣伏于我，无敢正颜觌我面者。虽以单巴杜格尔之威神，亦莫我何。尔等其下伏静住，勿得妄动。随以手按二王头顶。尔时马王佛由汝渣肛门中入，贯穿其顶，露出马头；放火焰煎其全身脂膏，令马头成绿色。猪王佛母由董称马阴道中入，贯穿其顶，露出猪头；煎其脂膏，令猪头成黑色。午王亥母，双身和合，唱随如前。一切金刚忿怒诸佛，咸化为飞鸟，翱翔空中，层密行布，助其威势。汝渣痛楚不堪，叹曰：我今敝败，外道亡矣，佛法兴矣；阿修罗亡矣，天王兴矣；背佛者亡矣，信佛者兴矣。梦寐所见，天击水，火击树，水击火，风击云彩，金刚杵击诸空峒。朕兆若是，预知不祥，忧痛惨恻，惟冀速死。一弹指顷，肛门遗屎，坠于大海，澄入龙宫，化为大树，根生海底，枝撑阿修罗宫，花果敷实于天庭，衣食用物咸从此树梢流出。修罗恒与天斗者，即争此树也。午王亥母，同深慈愍，和平欢悦，不惧不惊，折伏汝渣，令其命尽。所有汝渣之服饰器仗，皆成战利之伟绩。历来密乘所传金刚忿怒相，及严身饰具，即从此出。
汝渣身死，心犹未平，赓现九头身，思滋毒厉，重为世患。大势至菩萨，乃化九忿怒金刚，遍串其身。汝渣备极痛苦，急呼其十方守门眷属，启门奋斗，口作汝汝声，疾趋群众鏖战空际。斯时马王三眼中出生十方金刚，手持降魔杵尽伏诸眷属，咸以其衣食供奉于诸佛。汝渣悟曰：我惜所造诸罪业，于今咸集于藐躬。业由自作还自受，果报毫发不昧爽。我今心虑焦如焚，局天蹐地无逃遁。
愿从今始，夫妇二身，俯伏佛座；惭谙内典，敢作外护；食佛余唾，为内眷属；至心皈命，永不破戒。尔时马王佛以金刚杵加持三处，受密乘灌顶，遂成为马哈嘠纳大护法。此午王亥母调伏汝渣之经过也。
尔时有世界曰朗巴尔剑巴，王都曰朗巴尔打瓜，转轮王曰容可儿松，七宝具足，王四天下，有妃嫔七十万众，生有千子皆具三十二相。月之望日，王游园囿，有马灭麻及别灭麻二妃无子，随从伴王而坐，怀抱中忽感来二子，相好庄严，异于常儿，跏趺而坐。王及二妃，方咤异间，空中有声报曰：二子乃菩提萨埵，二母乃般若佛母。二子亦同声言曰：我二人同发菩提心，欢喜皈依于佛。愿世界升平，拔众生远离诸苦，于一切时处得究竟乐皆莫能及。王及二妃同稽首合掌，赞曰：于不可说不可说，若增一劫减一劫。发菩提心勿弃舍，诸余发心所不及。无比上味如甘露，诸佛教中为第一。
时有喇嘛曰余颠朵洁，道德高深。王延至宫，合掌涕泪白曰：师乃慈愍众生，发菩提心者。二妃忽感得二子，求师加持，拔除不祥。余颠答曰：如来功德巍巍，匪可忆度。宜用金瓶，内盛宝珠，及摩尼众宝，以为供养，然后诵经祝祷。王乃陈设供事，请喇嘛升狮子宝座，诵经七日；香花灯明，饮食衣乐，美备罗列，无间宵旦。并求观千子中，谁为先成佛者。喇嘛作法之次，随以廿五种、十种、四种，诸灌顶法，为此二子灌顶。复以定中所观报王：千子中，长子成佛，即七佛之首，法名曰约忍朗达容诸，成佛名曰迦叶。说时，大地六种震动，音乐不鼓自鸣。乃至千子最后一子，法名曰卵他翼，成佛名曰末巴。诸大王子群咸问于最小王子曰：我等成佛，汝将何事？小王子答曰：佛德如天，我心无尽。天空不陨，我心不灭。广持毗尼，自利第一。发菩提心，利他为最。尽尔九百，九十有九，福聚神通，智慧功德，度生方便，我皆具足。
是时千子俱在，独二子未来。千王子同以上义问二王子，其一曰：我名秋集沈巴。兄等成佛，我为金刚手。凡显密二教及最上密乘，我尽任持；诸佛秘藏，我堪守护；行者修学，我咸护念。其一曰：我名秋集若组。兄等成佛，我为请法梵王，请转法轮，领众闻法，并宏扬圣教。此化佛出世之因缘也。
过此世界一亿佛土，有一世界，显教昌明，民安物阜。经五方佛应化以后，此土空过，无有佛法。迨劫经坏空至成劫时，有一国土，名曰住碇，历受众生拥戴敬服之天王有九。嗣出世者，传显教佛一，传密教佛一，狮子王一，金翅鸟王一，开敷花王一。过此以往，至铁轮王世，显密二教，兼住应化。如是五朝，王名曰达里扛，其子曰嗟我几，其后妃共百二十有九，皆敬信三宝，持戒精严，极畏地狱，欣慕成佛，发大勇猛，悲智兼修。其传法佛，曰麻免者，曰可尔完结格，曰然母通，曰朽巴，曰典蒙遮，曰断舍加尔，曰噶加尔。所传法教为八万四千，约为十二分教，再约为三。此为化佛设教。其报佛所宣，为即身成佛法门，不畏破戒，不望成佛，自明本心，言亡虑绝，甚深秘密，法尔如是。其时国王曰赞朵尔，传法佛曰卑弥纳，曰古汝扎圭纳。外、内、密、仪轨，都为一千有二十五部，约为十八部，再约为七部，更约为三部。曰马哈约噶，曰阿落约噶，曰阿兑约噶，其教普及天下。
复次，密教、显教、菩提戒，三者并盛时期。印度芒噶达国，都城曰补颠，王曰纳浆，子孙继承至十七万四千代，民心和善，正信三宝，离非梵行，行十善道。尔时有七佛次第出兴，曰朗巴在格，曰杜朵尔洁，曰汤洁觉布，曰落瓜得什尔，曰啥尔妥卜，皆传显教三种。其传密教金刚喇嘛曰答尔圆点落点。其传法次第，先教观心，次习禅定，次降魔，次气功，次双身；次对利根上智者，传即身成佛法，次三昧耶戒法，次喜金刚法，次上乐金刚法，次密聚金刚法，次普尔巴法，次忿怒佛母法，次亚马然渣法。斯即阿达鲁马如来以下诸佛相承之法教，有如是者。
复次，滚肚朗国土，王名昌真者。子孙世承，至七十九万有一百有四十有八代时，佛曰俄松，以戒定慧三学住世。其王曰那瓦井，传密教金刚喇嘛曰古鲁皮永觉尔。谛察当时，世道寖衰，人心思乱，战争时起，遂示寂相，投生王家。为太子时，即求出家，那瓦井王允之。归依师曰仗松杜拉，黑肤仙人也。太子名曰葛乌打马，生有宿慧，感佛教衰微，思明政典救之。观仗摩与卑密扎拉之因缘，特现身说法，明因果，正典刑，以风示教导。初于尊真幽僻之所，筑草舍以为修持。仗摩，妓女也，先与卑密扎拉密约至尊真幽会，途次受人缠头五百先交欢焉。及至，隐不以告，旋为其婢发觉。卑密大怒，刃杀仗摩于野。婢复宣言于众，致卑密大惧，遂弃血刃草舍之侧，冀嫁祸葛乌打马。旋观众麇集，质问葛乌：汝习佛者，何故杀人？葛乌不之辨，众乃捉系王所，并倒悬于树。其师仗松杜拉来扣其故，徒曰：我有罪。师曰：如何避免。徒曰：果杀仗摩者无论已。矢曰：仗摩我实未杀者，师身黑肤立变金色，否则如故。言讫，仗松果成金色身。众异之，咸来归依。讵仗松贪图利养，忘救其徒，毁信畔道，肆行十恶，风火炽盛，淫欲不禁，赤白二液，忽坠于地，化为男女，同坐甘蔗树下，亲释葛乌，而身已死。仗松大惭，曰：吾徒冤甚。时空中有佛，谕王及众：罪人不治，必感大患，水旱疠疫，饥馑寇盗，灾祸横生，因果如是。盖由刑赏不当，善者无辜获罪，不肖者幸免得逞，乖戾之气遂遍寰宇。今为王众，明正典刑。杀人者死，伤人及盗抵罪；众作恶者不贷，抉眼、断手、刖足，等差论刑；屡犯不悛，处以大辟。慎制律令，核实决裁，守法不阿，不狥私恩，廓然大公，取信于民，民自奉法而不作乱。复治坚甲利兵，戈矛弓矢，藏之以备预不虞而讨不庭。如是则四域归心，岁稔人寿，诤和讼息，疫疠不作，牛羊茁壮，人依正信，至教当兴。佛说是已，四天王至，告于众曰：葛乌打马无罪。一言之矢，师成金身。往佛已来，甚为希有。福智所感，将来必作转轮圣王。尔时血刃腾入空中，化为雷霆，击毙卑密扎拉，婢与赂者均遭击伤。葛乌往生兜率内院，将来成佛曰滚杜枪。国王政教并行，即从此始。
滚杜枪在天，男女皈依者众，并传无上密宗。有大弟子曰淡巴杜噶尔者，乃传密大阿阇黎，曾受如阿耨达池四河流之灌顶，称为四种灌河，分述如次。
甲、罗汉喇嘛灌顶；乙、传法讲经灌顶；丙、化身佛灌顶；丁、外密灌顶；戊、内密灌顶；己、密密灌顶。此六项为一种灌河。复次，甲、马哈母渣灌顶；乙、金刚灌顶；丙、成金刚喇嘛灌顶；丁、朅磨契印灌顶。此四项为一种灌河。以上二种灌河，为特殊灌顶。复次，甲、求长寿灌顶；乙、求智慧灌顶；丙、有财权普施灌顶；丁、灭无明得真明灌顶；戊、生趣自在灌顶；己、住空入水，神通自在，及能现畜生身等灌顶；庚、制伏外道小乘灌顶；辛、所愿圆满成就灌顶；壬、身口意三业成就灌顶；癸、有考察经轨及传授权灌顶。此十项为一种灌河，名为通用灌顶。复次，甲、身灌顶五种，要处在顶；乙，口灌顶五种，要处在喉；丙、心灌顶五种，要处在臆；丁、功德灌顶五种，要处在脐；戊、技能灌顶五种，要处在手足。此廿五项为一种灌河，名为紧要灌顶。如上灌后，则天上密教，传有师承矣。滚杜枪乃往人间应化，其位即传于弥勒。
西印度有王名左果日藏，其国共分廿一区。登览必波地，有佛宫殿在焉；七宝庄严，人迹罕到。王后曰却马，同时孪生双子，长幼莫分，君储难决。王命二子将来同时娶妃，谁先得子者王其父，若同时生子则属位先能言者之父。及长，迎娶，生子，及子能言，俱无先后。其时国泰民安，五谷丰稔，风雨调顺，两妃各夸其儿福德所致。相人者言：一当作王，一当成佛。一名脱觉尔简，一名显达那克且。于是宰相与臣民公决，王其相好者脱觉。显达不服，中怀异谋，事泄，被谪于所萨林。为菩提场西大尸陀林，多毒蛇野干，及啖肉饮血，诸恶鬼神，蟠踞其间，甚可怖畏。显达不惧不惊，一心修持，得一切佛加护，普授彼秘妙法要。如是百九十年，成等正觉，而般涅槃。
又印度有真颠地，其人迹所能到处，以观想、念诵、禅定三种为教化。
复次，以法报化三身义，度化人类，对机立教，义理各别。显教义，分众生为六道各别度化；密教义，分众生为三类；密教无上义，分众生为五类。皆随时劫增减、寿命、欲事、延促、轻重，而有差别。劫初人心质朴少欲，飞行有光；渐至相视、相笑、握手、钩，转转入重；乃至四种欲事同具，而胎卵湿化四生遂分。且举娑婆一四天下为例。东弗郁逮为化生，南阎浮提为胎生，西瞿耶尼为卵生，北郁单越为湿生。相视成淫者经百年，相笑者六十年，握手者五十年，钩者直至于今。以上皆以耳目聪明，见佛闻法而得度化者也。述真颠应化事竟。
大势至、观音、文殊，三菩萨同度之地，即莲花生大师应化之区域也。盖由孙噶纳地多麻昌及魔鬼等众，复多人猿交生之种，凶狡难调，舍密乘究竟方便，莫由度化。释迦佛在人寿八十岁时出世，传显教三乘及密教外密四部，最深秘之观、念、禅三者遂秘而不宣。缘深秘中降魔与双身法，非当时声闻机所宜故。其实无上密宗，在释迦应化以前即已流布于世。
莲花生大师未出世以前，释迦稳觉察尔隆典经云：佛涅槃后八年，地名达纳果嗄，海中大莲花上化生一佛，名曰卑马炯利，一切密乘由彼担荷。又那密断宗经云：我涅槃后八年，我再出应世，名曰卑马炯利，世间第一，莫能敌比，最上密乘由是传布。又甘杜渣威举经云：佛说与我同来教主，名海生金刚，传外内密诸法。尔时国王名主朗劲。又涅槃经云：杀那、展母却双林间，佛示寂时，摩诃迦叶他往，惟噶达雅那准达滚高三人在侧。佛嘱累曰：我涅槃时至，尔勿焦心，亦勿号泣。即住多劫，此身终当变灭。将来当有胜我者，出生海中。佛不妄语，信而可征。释迦所说，侧重显教密教金刚喇嘛莲花生。其应化神变，曷可罄述。兹先举其示现所在，厥有九地。中央成佛之处为印度金刚菩提场，东方为磅噶纳，南方为别达，西方为乌间，北方为郭尔喀，东南曰杀火儿，西南曰康波，西北曰赏林，东北曰噶马汝。诸地人身大小不同，语言文字类分三百有六十，食稻衣布等无差异。有政教统一者，有政教互异者，有政教并行者。有农工商贾，各世其家，恒其业，受授不紊者。显教成名者曰仗松，密教成名者曰竹陀，出家受戒者曰更敦，在家不剃染而蓄徒众者曰懒觉尔巴。类皆不自工作，受人供养。显教大小乘分七宗或八宗，又分四众与五众，坚持净戒，无有违犯；四无量心，相应有成；闭关静虑，智慧甚深，能明辨二十种般若经者名曰堪布。明本心性永绝无明，心境不二，身土一如，息增怀诛，堪任修持，外成八法，内成八法，降魔、双身、深秘诸轨，修证有得者名曰喇嘛。于上述各类律仪、轨则、修持、功能，一依大、小、性、相、律、密，晓了明辨，贯彻无疑者，名曰班者达，能决择论著之疵瑜，能和合显密之诤端。
若于论师所持邪正精粗，两相诤辩时，由教政二王分治之。其会勘仪式，教王坐宝座，政王设大鼓，右为在家众，左为出家众，中为造论师，周围侍卫森立。教王默然，政王听审，论师陈说旨趣。关显教者，交出家众勘察；关密教者，交居士及学密者审辨。会勘既毕，乃付之教王。经数月稽核，是否契合教典，不背世法；是否言简意赅，悲誓深切。更经两马哈班者达，交互对辨，验其论旨，果否与菩提相应；真从心得，抑惟摭拾；据显与密，各证其义。既成，乃置中式者宝幢之上，班者达散花供养，请造论师坐于宝座，王及臣工庶民咸恭敬礼拜焉。其有论著邪僻者，则以论文系之犬尾焚之，人皆掩鼻而过。论者复由政王治罪，截其手足指，弃之海滨，以饲螺蚶。彼印度显密二教，绝非两岐。于彼佛徒，极为恭敬尊重。彼堪布、喇嘛、班者达等，亦非自号，皆由公决共信而来，良堪则效。
莲花生大师生西印度。其地形如铜钹，约分五区，区域之最大者曰湾者牙。又划为二十一区，共有小村镇一千零十八所，都为九十六国。最中央曰达纳果嗄，有村落二十有二，最中村曰则顶。有大宫殿，堂皇美丽。殿中有蓝色宝珠，楼阁幢幡，七宝庄严，俨如报佛法界宫，名曰海尔噶宝恨。复次，中央地曰脱觉尔谷典，东方曰展布麻那，南方曰巴尔巴达，西方曰纳噶斯得，北方曰噶噶相巴那，东南方曰仗松，西南方曰申波，西北方曰拢打，东北方曰挌谷，此九处为西印度环海之地，皆大师应化之所也。统领诸地之王，曰简免觉典，别名展家格尔爹、噶乌斜、达那巴纳、恩涨波迭。王之器用服饰，极为繁伙，多有妃嫔。生子亦众，但皆不成长，弥月即夭。王忽不幸，双目失明。时值饥馑为灾，饿死者众。王及后妃，大臣宰官，以庶事未康，计虑萦怀。阿舍那，仙人也。后与大臣延之入宫，慰问于王。王曰：国运不昌，子死民亡，目失其视，修道未成。奈何！仙人曰：人死不可生，财散不可聚，目丧难明，病熟难免。焦虑何补，徒滋伤身。欲转定业，惟仗佛力；冀求解脱，舍是无他图。王闻之大悟，忧惶顿释。其身豁然，转羸为健。五月望日，王建法坛，宣诵般若波罗密经，为众回向；并发帑藏，布施于民；民无食者，得食莲苞。王率土内噶马汝地，其东北有海，曰殖民当颠，盛产莲花，中有莲茎，粗可合抱。时维辰年，季夏六月，日宿在鬼。有王臣采莲而食，见大莲已敷，析为八房，中出小儿，相好光明，端身趺坐。心亟咤异，欲返报王；又虑不获将得，反滋罪戾；踌躇久之，仍赴国门。央阍者求见王，适发帑将竭，索者坌集，王虞不济，方聚臣工，图理财治生之道。不及陛见，事遂寝置。
莲花生大师以何因缘化生此邦耶？以阿弥陀佛为度生三事垂现大师之相。一、思涨波迭乐善无子，为令众生知因果，起正信故。二、为六趣有情，化现六道金刚，各得即身解脱故。三、为印度鬼稠人稀，西藏复多神道恶魅，皆待密教方便度化，并为成熟赤松得真藏王故。
殖民当颠海，阔百有二十里，形圆，色青，视可澈底，具八功德。一、清净，二、透明，三、甘凉味美，四、水软无垢，五、尘坠不浑，六、饮之畅快，七、饮后疾愈身健，八、能止瞋恚贪痴顿生智慧。自兹大莲，昼开夜合。大师由此出现，王之国祚亦转为隆永。王臣奏报未达。王问求子术于星者，但云：多开库藏，布施珍宝，即当得子。巳年正月十五，王敕开宝藏三千所，广施民众。适阿舍那七人等亦来索宝，比时王藏已罄，未满其欲。阿舍那言：不我给者，前施无功。续续求子，于法无验。心怀瞋恚，火烧八护方神。致神作殃，雷震冰雹，霪雨积雪。国大不靖，人民战栗。
王欲取宝珠于龙宫，咨之海商年老者，欲与偕行。老人谓：龙属广多，事泄，将大作风浪，而为障难，势不可行。王意坚决，乃备糇粮舟楫，征众善入水者随之行。舟储七缆，沉海下探，越七日缆绝。如是七次，使皆不返。以使者私欲盛，无饶益众生心故。王视民如伤，利他念切，昼夜思维，仿佛偕老人竟诣龙宫，见山白者知为银，山黄者知为金；足所履处，金砂遍布；青山巍峨，知为纯青宝珠。先命老人去，近见宫殿，上陈宝珠，门掩未辟，以金刚杵启门，龙女来应。复有青色龙女，厥貌甚美，手持青色宝珠二。老人迎取，殷勤将护，坚持而返，缄默不言。王见是已，豁然而寤，遣老人如所见往探，果得宝珠。王左眼渐复睹光，乃欣慰载宝而归。途次王臣来迎，道经殖民当颠海。王忽见大莲，放五色虹光；水鸟鸳鸯，和鸣游泳。命众往瞻，众惊问王：王何得见？王曰：我眼忽明。王臣具奏：昔见莲产小儿之状，以王勤劳未邀聪听。今正是时，愿王垂幸！王曰：善哉！昨梦手持九钴金刚杵，日轮悬空，星月黯淡，大地蒙光，定兆至祥。寻往花所，见白红莲花上趺坐小儿，容貌至美。王问之曰：父母为谁？儿曰：明了智慧以为父，欢喜慈悲以为母。不生不灭以为地，内外莹澈以为心。空有不着以为食，降伏妄念以为座。
作是语时，王大感伤。王臣啼泪悲泣，因名之曰磋结朵洁，海生金刚义也。将莲及儿，并载入舟。一切水鸟，歌啭啼鸣，状至难舍。王舟遂行，磋结朵洁以沿途所见卜随去吉凶。初见皓首牵牛，驱之使耕，遂感：作王之苦，有如是牛。复见树梢大小二鸟，为老乌所逐，回翔四周，小竟脱走，遂感：大鸟如王，自如小鸟，他日可设计潜逅。复见草舍夫妇有二子，一子扑死鼠子，父母责拒入门，遂感：他日我违王令，必被拒不纳。寻抵都门，民众鼓舞，作大音乐，迎奉入宫。王以所获宝珠，洗涤磨莹，陈之高台，初祝第一宝曰：当为吾儿先现宫殿。于是如须弥卢众宝合成，山林宫殿宝座等事自天而降。乃命太子名曰卑马加尔波。次祝第二宝曰：愿降众宝满众生愿。凡来求者，皆悉施予，勿匮勿绝。乃击鼓宣令：四方来者，齐集国门，置珠幢上。以香花饮食、衣服音乐、铃铎缯幡，罗列供养。王沐浴更衣，虔诚祈祷。霎时狂风四起，扫净大地尘垢，纤芥无遗；次降百味甘露，一切饥者得饱；次降种种衣服，一切裸者得衣；次降宝珠金银，一切贫者得财；次降宫室广厦，一切露宿者安居；次降宫殿楼阁、众宝音乐，并放五色虹光；马哈典渣大密法十八种秘轨、五方佛母、佛说沈噶纳七种经，先后下降；复次，达纳果嗄地亦下降阿兑约噶经，凡阅诵此经者多分解脱成佛。述王取宝及大师降生竟。
夫奇花异草，肇瑞表法。白花开敷主出人王，黄花主宰相，红花主出家学佛，绿花主作恶犯戒。有花名乌东娃那，贵为花王，矌世希有。达纳果嗄，开众色花，各别现瑞久矣。大师示现，从花王出，花身广大，蕊瓣相距，目不穷际。花敷红色，花脐现阿弥陀佛心种啥字，化为莲花生大师，具三十二相，八十种随形好，神通变化，不可思议。十方护法、五方金刚佛母、六道金刚，均散花供养。五方金刚佛母，复现八方化身，及十方如来，加持赞叹。
大师神明，深谙世苦，欲远愦闹，习于静虑，不将一使，独往荒林，趺坐树下。时飞行仙三人空中而过，为大师光明所夺，不克自持，遂堕于地。见师相好具足，光明无伦，惊而问之，大师不应。树神报曰：尊者非凡，毗沙门千子不及，转轮王诸子莫京。三仙赞曰：虽具微妙舌，能述劫成坏。欲宣诸功德，亦复莫能罄。
右绕三匝，恭敬作礼而退。王觉师遁，惊惶寻求，乃于树下得之。王临问曰：恋美衣食，人之恒情。尔心何居，掉首却避？我愿作仆，慰尔不怿。大师无已，随王回宫。王召诸大臣议，谋所以欢太子，佥谓当速办大婚。乃问师：娶何贤淑？曰：有妻如绳缚，缠扰特甚，且良匹难得。王日轮选民女，优赐金宝，引之宫禁，令师自择。师形神惝恍，如痴如眩，如醉如梦，如天人愁现衰相，仍舍宫庭回坐树下。王命师忖，七日复命。时师自维：依马哈母渣法轨，堪用女人。乃以书覆白于王，谓：择女须生望族，幽闲贞静，和媚柔顺，少欲多慧，心口如一，无瞋恚嫉妒，善布施，解修持，作事恭顺，勿违夫教，勿阻夫愿者为佳。宰相真懒正承旨往孙噶那地，访求迨遍，无中式者。时值佛诞，童女五百入寺烧香，中有一女堪当其选。真懒正询其籍族姓氏，并告来意。女曰：我为振渣果国王公主，父王名振渣果妈写。我名婉枪儱，早字达拉哈达王子。尊意极洽予怀，但事须亟偕，不久彼当迎娶也。宰相归报于王，并请早图。王召五百童女同来王宫，各给宝珠一，而以最大宝珠交太子自授愿纳之女。于是四百九十有九女，皆轮流低首而过，勿敢正颜而睹太子者，惟婉枪儱胡跪合掌，白太子曰：君面如满月，人相具足，一见倾心，足难前进。吾愿已偿，未识堪称尊意否也？言毕而泣。太子报曰：善女诸功德，汝皆悉具足。乃给珠，曰：可。女持珠而归。王随以书贻振渣果妈写王曰：久钦威德，夙具福慧。并闻殿下七宝中有女宝，窈窕贞淑，世间第一。寡人有子，莲花化生，相好庄严，得未曾有，匹敌令媛，天成嘉耦，愿缔良缘，伫冀纶音。振渣果王覆书曰：捧聆鸿旨，忭慰无任。蒙君天潢宠储，俯纳敝邑弱女，忘僭崇攀，曷胜庆幸。第已许字达拉，无由反齿。若背其盟，挞伐立至，忍辱祸国，碍难狥允。方命罪深，惟垂恕察！王语太子曰：诸女不当选，婉枪儱已字人。奈何！师曰：人中女功德，悉萃此女身。选择匪易，安可舍弃。莫如遣兵，先围其国，伺女嫁时夺之。王乃命真懒正率兵数千人，往围其都。振渣果王闻而戒备，临嫁，饬十万童女，与婉枪儱同一装饰俱行，盖防邻军之来劫也。宰相率师甫行。王置宝珠于幢，供养如前，顶礼祈祷，必得此女。越数日，感扎吽榜火四大护法，共舁此女从空中来。先莅王庭，将士后至，犹以未获为报。王大悦，以五百彩女侍卫，更有内妃、外妃、再外妃，三重围绕，数达十万。常以歌舞音乐、种种娱乐，供奉太子。太子大婚后，宫禁四周，常围以五色虹光。一日忽感虹光中金刚萨埵现身，语大师曰：尔乃教主，实非政王。妃嫔娱乐，非真乃幻。一日可离，便当弃舍。尔出家时至，当视彩女如死尸，弃王位如敝屣。王梦天暗无光，日月俱陨，日月宫天子及宰相均号泣；千辐金轮、七宝及宝珠等，腾之空中，化现七佛。太子白王曰：若绍王位，度生甚少。无量苦众，难即度脱。愿王慈愍，听我出家。举朝闻之，咸来归敬，愿求度拔。王弗之许，并杜锁宫门，不令外出。大师意决，中夜，感四天王捧马足，逾城至南方阿顺地噶炯崆峒中修行；越七日，受金刚萨埵灌顶，外成八法，内成八法，及长寿不生不灭法成就。
金刚菩提场之西南，有尸陀林曰斯威查尔。其地有天降极美丽庄严之塔，无量护法鬼神之所围绕，人迹罕到，饮血㗖肉，魑魅魍魉，蟠踞其中。大师趺坐新旧两棺之上，一切护法佛母咸皈敬供养。在此五年中，胎卵湿化，一切有情，皆蒙济度。印度葬俗，皆以布米为殉；穷者石米疋布，富者滋多。大师先衣其布，食其米；既罄，乃劈棺抉肉为食，剥皮为衣，盖成就密法之甘露变也。于是诸毒恶护法，得稽首皈敬而听命焉。
尔时大师照见印度嘎乌削国人民机熟，特往度之。其人深信外道，未闻佛法，尽属恶性阐提。大师杀其夫度其识神，取其妻以为眷属，并传其法，故女人多信佛教。国王曰阿尔迭，其后因难产死，葬之尸陀林。大师劈其棺，剖其腹，胎中孕女犹生。师畜而娶之。王子达汝马写闻知大怒，率众持刀仗来击；剑拔弩张，与师奋门，师乃逃遁。众恶之，号曰削儿瓦约落，枭獍义也。
大师往沙颠地弘法。星者司左普，熟谙天文地理阴阳五行之学，大师从而学焉。
又地名卑马京，有医师。其父名戳不遮，曾亲从释迦佛受学。其子承其家学，大师亦从其学医，以为菩萨行处。
又地名惹阿嘎纳，有文人名滚洁匹里，精通印度各地语言文字，大师从之受学。
印度有技师曰木削噶马，精一切技艺，生于释迦佛在世之时。大师见之，年已八十矣，遂从其学一切雕刻金、银、铜、铁、石、木、竹等，并织染、绘画、补苴、修造种种伎俩。时有女人惊询其故，大师曰：非精通五明，何足以方便度化，普摄众生，令其潜移默化耶？大师遇斜迦灭支、斜迦信里二苾刍于途，问其何往。答曰：往扎加尔峒中红石上，向成佛阿阇梨扎巴海迭处，从其受学。大师曰：偕往可乎？二僧允之，乃同见扎巴师。大师请受出家戒，扎巴曰：我所知惟无上密乘。尔欲出家，可往阿苏纳峒中，向释迦佛弟子滚高求剃度。大师曰：师之无上密乘，亦所愿学。扎巴曰：密乘戒义，师资授学，必先灌顶。乃为大师灌顶。先授以身口意五种灌顶，次传不动明王法，及马哈、阿落、阿兑三种约噶法；次传般若经，并通传外成诸经轨。大师亲见三十二佛现前，成就悉地。
岁次在午，七月八日，大师至阿苏纳时，释迦佛诸弟子同梦见日轮后复有一日，相继经天；异香天乐，五色虹霓；诸佛光明，灿烂四表，达于上下。月之十日，宿值参，曜值日，滚高尊者为大师说戒，持地佛母来献袈裟。十方佛现身加持，同赞善哉，命名曰斜加僧伽。迦叶尊者为大师剃发，剃刀刃卷；磨时，空中来四佛母取刀而去。忽感扎一拿瓦金佛母取而弃之空中，坠地生塔，顶出宝剑半截，今犹巍然存焉。
迦叶为苦行头陀，佛在世已然。比大师出家，犹比肩共事滚高。大师异而问之，迦叶曰：彼年虽轻，事佛日久，所闻特广，故师事之。大师遂问佛住世年谱于滚高尊者，滚高曰：我所传法，悉佛所宣。佛处王宫二十有九年，雪山苦行六年，调达事佛于年约地二十有四年。佛语之曰：口演妙法如悬河无益，明本心性乃得。调达怒曰：我外而相好，内而智慧，皆同于尔，惟尔身有光略异耳。我恭敬承事者亘二十四年，毫无微妙可告于我，尔实净饭王不肖之子。时菩提场诸弟子尽来皈依于佛，佛令我为侍者。调达弃佛他走，寻复来询于我：佛于彼何谓？我云：佛说尔七日后当死，死后堕饿鬼趣。调达不信，六日不食，口渴腹大。佛往救之，东来西背，南来北向，终不得面。佛以音声教之，彼以手掩其耳。我承事佛二十有一年，岁次在卯，佛于金刚菩提场娃那纳寺乃传大法，先以显密二教及菩提心三者传于天人龙王等，佛谓：护持我密藏，厥为大势至。显教与外密，于今亦已传。我无上密教，文殊与观音、势至三菩萨将来传此土。岁次在酉，子月八日中夜，佛般涅槃，时年八十有二。
大师出家，岁次在午，去佛涅槃时十年，于滚高尊者前受学五年，遵显密次第循序渐进，外相威仪类似成熟，自性解脱未达毕竟，虽无漏真空已得解于显宗之滚高，而乐明无念犹待证于密部之势至云。
大师复问滚高尊者曰：师结集经藏，都为若干卷？藏于何所？尊者曰：我所结集经典，若以香象运载须五百匹。当集成时，天王、龙王及主地水火风空诸神等众，群相争持；后乃分别供养，如般若经则由天宫龙宫分藏。夫得人间之宝，用之可罄；若得佛说经典，如得摩尼，入水不漂，入火不烧，入地不朽，取之不尽，用之不竭，逐处逐时皆有发现之机。佛涅槃时，嘱累曰：我涅槃后二十有八年，有枉炎渣；后八十年，西印度有迭瓦仗炯，皆可传无上密教中之三约噶。涅槃后四百年，有龙树菩萨，宏扬二教。后三百有三十年，有松几三瓦，成就最大神通，人皆信仰密教。后五百有七十年，有写儿吽噶纳；后八百有九年，有两昆仲，皆相遥应，宏扬密乘。涅槃后八年，地名孙噶纳，有人从莲花化生，具神通智慧，能降魔外，能广传无上密法。后五百有五十年，有跛得萨埵，与之同年月生者有贝马灭札，皆成佛，具神通，大宏密教。涅槃后千有五百年，拉萨地有格瓦金于孙噶纳地，以显密二教，并传其处面赤之人；此地雪山包围，二教堪住世者，垂二千有五百年，传法度生，勿有断绝。以上述释迦应化，大师从滚高受学竟。
地名曰别卑，尸陀林曰古纳经，塔婆曰若达纳。内藏宝珠，外有龙天守护。佛母围绕，外状可畏，内实庄严道场。大师斜迦僧伽于此静坐者五年，有大金刚护法泥马俄责尔，及一切诸天鬼神，尽皆皈依。
大师欲择一即身迅速成就之法以为修习，遂往悟门取引佛刹，乃阿达鲁马诸佛法报身所在净土。大师向阿达鲁马诸佛得法曰单蒲遣，即一切成佛总持门也；又得朅磨契印，即双身法。既学成得法名曰金刚手，乃下降至葛尔喀地尸陀林曰赏朗若儿，中有一塔曰噶拉噶。大师于此静坐五年，传法于主地水火风空诸天神地祇等。因大师发菩提心成就名曰罗典却赊，施感骑象金刚萨埵现身，右手持杵，左手持铃，传大师马哈约噶法。其观想大意云：一切地水火风空皆佛宫殿，一切四生男女皆是佛身，一切语言音声皆是佛语，一切想念觉观皆是佛心。析之约有五十万法，约之为十八法。
地名曰拔尔波，尸陀林曰滚佐则，中有塔婆曰札儱喀削儿。大师于此塔前静坐五年，现忿怒身曰孙格札住，调伏诸恶鬼神及外道等。以上述大师示静虑调教迹竟。
地名曰果巴冷左蒲。宫殿圆形，有法身、法报身、报身、报化身、化身、化报身，皆具足成就之佛曰滚杜枪。有佛母抱持，现双身相于狮子座上。大师见之，学显密二教法尔圆顿契证之法，分别为二十一类，约之惟一，曰禅那法。即色空不二，自心如如，不取不舍，三业自在，法尔成佛法门。大师修学通明，乃下至杀火尔地，尸陀林曰兰噶在塔婆曰兑遮，有具神通诸凶恶护法围绕。其中有海容诸毒兽，若鲸鲤豹马等甚多，陆地虎狼狮子亦众。大师在此静坐五年，传法名曰卑马三巴娃。金刚萨埵之大弟子曰格那蒲朵洁、匠巴尔显捻，大师在二师前尽学其法，其最著者曰阿兑约噶，其他即身成佛种种秘诀亦皆修学。
地名乌经约尔，尸陀林曰卑马在，中有塔婆曰囊中朗阿，凶恶护法鬼神所守护。大师于此传法静坐者五年，名曰孙格札住。有佛母曰写枉磋，传大师降魔及双身法。复次，尸陀林曰真懒度巴，大师名曰日典迭瓦仗炯容。大势至身化虹霓，若有若无，一头二臂左铃右杵，传大师阿落约噶法。通用者有九，特要者十有五，分别演之为十万壹千。约之为八者，有二种，为四十者一种，为八十者一种。并传三昧耶，菩提心及苾刍戒品等全法。上述即心即佛之法竟。
地名曰雷约，尸陀林曰果噶在。大师处此度护法及静坐者五年，名曰朵洁卓罗。
有佛刹曰喀觉壬真利，崆峒名曰得欠桑朗母委得磋。佛母名曰丽结枉磨且，住于峒中。房舍间架，全用人骨结构。大师欲入参拜，门掩未启，见骨马利女侍者坐门外石鼓上，手持利刃作项项声。大师求为通报，女弗应。欲稍移其石鼓，则石与地接，莫可动摇。女怒以手中利刃剖大师腹，腹中出现五方佛。女曰：尔成佛者，有无瞋恨？大师礼拜曰：瞋恨绝无，愿求灌顶。女曰：我乃佛母侍者，灌顶未能。引大师入。见佛母坐莲花日月轮上，身具千辐轮相，光明遍照，缯幡幢盖，众宝庄严。大师拜求外内密一切法要。佛母曰：密无师承，不得滥学，宜最先灌顶。大师乃求一切佛现前金刚喇嘛灌顶。佛母作哈哈声曰：甚善！乃为大师灌顶。大师自见一切佛入其身，举体变成吽字。佛母吞入口中，自身成为观音化身。复为灌马哈母咱顶。大师一切义理开显，观音报身成就。复灌马王佛顶。大师三业清净，慈悲现前，微细恶念，了不可得，成就马王佛降魔忿怒悉地。
复次，地名都果果巴，宫殿曰果巴仍佐，大日如来所在之道场也。有一切佛金刚灌顶喇嘛曰壬贞朵洁曲拉蒲，有男佛女佛，音乐虹光围绕，传一切佛秘密奥义于大师，成就金刚喇嘛传法灌顶阿阇梨。于是化身说法讲经八种外密灌顶、报身受用密八种内密灌顶、法身根本密八种心密灌顶，皆悉成就。尔时一切马哈母咱王，会成一金刚宫殿。所有一切双身法，求财得权，统领护法，降伏魔外，诸多秘法悉传于大师，名曰朵洁觉落。
印度有地曰深林，其山峒曰紊炯，有王太子成佛曰写尔孙哈处在其中。大师往参，闻佛音声相报曰：欲速疾成佛，当问此峒中师。大师礼拜求之，写尔孙哈以食指指天空曰：我成佛，惟此一心不乱一语，无别余法。言毕不现。
地名曰刹那，尸陀林曰赏千若巴。有内部庄严、外现凶恶护法守护之塔婆，曰噶巴达。大师于此静坐五年，名曰通称咱蒙。
释迦应化时，曾来东土五台山传法，汉人无相从者，佛乃回印度。观音曰：无已，惟有一法。乃以文殊化身，传天文、舆地、阴阳五行、星命占相之术。此土复无从者，至是大师乃化身为四头天王，赴五台峒中亲见文殊，学成教世渐传于汉地。
尔时印度边陲人民酷好杀生，大师化现一力士杀害诸凶恶辈。人民乃惧而为善，戒杀行慈。大师思维作恶者众，一一度之，事倍功半；非现一忿怒相，不足普化一切。时有大尸陀林曰蓬儱纳戈，有极毒厉外道常住其中，名曰喀纳灭巴。其门前有大旋风，风中旋出如鸡卵大之火光。有拂其意者，肆行荼毒，活饮人血，毫无慈念。天龙鬼神亦受威伏。大师现大忿怒相而调伏之，群众尽皈依。大师乃肃清凶暴，并传一切降魔经轨，名曰朵洁札戈渣儿。
印度札戈蓬布儿野，佛说般若之处也。大师特往视察，并巡行往昔行菩萨道所化诸地。因此时已满足一切佛法，对于魔外毫无顾虑，亦非岐视而有间隔。盖大师身犹人身，心即佛心。凡有诽谤阐提、恶行畔道者，大师视其法尔本心去佛甚近，顾示之如未见，言之如未听。其心酷望益己，其行皆自寻其苦，欲益反损，自陷因果，拯救不得，实大可愍。
复视察殖民当颠地。彼诸天女、空行母、亥母及九曜二十八宿等，举皆皈依学法。
复视察杀火儿地，谛观其王王朗劲因缘成熟。王有后妃三百有六十，辅相大臣亦复炽盛，无子。有妃名曰好列，梦天空八日齐出，遍烧杀火儿全国。自顶生出一塔，绿松石成，遂感有娠而举一男，王极欣喜。及醒，白梦于王，旋果有妊。及生，乃一女也。王斥其梦为伪。好列曰：我梦非伪，女宜占察。延相人者仙人至，以药水濯女身，视之泣涕。妃惊问曰：是何不祥耶。仙人曰：此非人女，亦非天女。具相三十二，随形好八十，乃金刚佛母之所化现。出阁，当配金轮圣王；不字，即能度一切众生者。名曰面达纳娃，长甚美艳，印度震旦、郭尔喀尼泊尔诸王俱下聘求婚。王甚难之，莫知所裁，乃听女自决。公主誓不适人，若强己，惟逃与死耳。王怒不允，限三日复命。公主自忖曰：幸生帝王家，堪自在学佛。适人事翁姑，此身终被缚。不向人中度，来劫安可卜。我必学佛。遂诣王前求满所愿，否则自裁。王仍不允，敕五百女昼夜轮守，若有疏虞则罚以生饲犬食。王之庖厨，由三百六十妃轮值司理，每餐必肉。适好列当值，市方乏肉，妃无已，遣面达纳娃觅之。途次得一新尸，割以奉王。王食已，身轻腾空，心开悟道。召妃扣其故，穷诘之，公主据实以报。盖此尸为战者嗟登之躯，密乘七地菩萨之解脱身也，食之者皆获解证。王亟命觅此尸回，取为丸，分给臣工，食者莫不成就。得丸者贮宝瓶供之，或埋之石罅崖穴，或置宝箧壁间，什袭藏之。面达纳娃日常游园，一日乘间窃走。侍女孙屑马随从，面达以身饰珠宝赐侍女令回，已决出家，侍女劝之返。面达坚拒，侍女畏罪同行。面达乃望空四面八方下拜，碎珠宝为粉，裂衣缯为条，断发划面，供养诸佛，祝曰：愿世世生生不生帝王家。遂奔破粗察儿地，着粗布衣，禁语苦修，饥食泥，渴饮水。孙屑马不堪忍受，乃返报于王。好列闻而涕泣。王大怒，召女詈之，终不听。王对诸国使臣曰：我女终身不嫁。尽却其聘礼。使臣齐曰：若再闻公主适人，必举兵讨食言之罪。王乃请跛得萨埵至，为面达说皈依。公主从其出家守戒，其侍女五百亦随剃度。王为筑一室，杜门下钥，惟许每后日分，得往园中经行，以为息游。
大师时至达纳果嗄地传法，照见面达，度时已至。岁次在申，亥月戌时，面达园中间散，忽见空际五光十色，虹彩缤纷，云拥菩萨，年约八岁，貌如满月，趺坐莲上。面达见之，惊喜几绝。五百女众各执宝幢幡盖，延之下降，并请菩萨升宝座。大众礼拜，恭敬围绕，启问菩萨：父母为谁？大师曰：父为非有，母为非空，我为不生不灭。为度众生故，名曰得云无作。随众生心，应成熟缘。如愿示现，随机度脱。我即弥陀观音之化身，于达纳果嗄海莲中化生成佛，此即弥陀观音与大师配表三身之从来也。遂为彼等传三种约噶。
方大众迎菩萨时，适被牧牛儿窥见，遂毁公主为不贞，言空中有人入其室。属耳传播，由微至着，渐达于王。王厉声词斥，好列闻之疑信参半，欲究其底蕴。王使人执旌巡于路，露布曰：谁作证者，速投首。男擢显官，女荣封命。牧牛儿出首为证。王曰：斯何可戏论！事若实者，求聘诸国当兴师问罚于我。牧牛儿具述所以。好列驰往勘察，以门深扃，扣未得启，疑定有异；骇绝，久之乃苏。王怒，命使者劈门执之来。使甫入门，见大师坐宝座上，公主率众宫女环跪听法。返报王曰：男者非人。佛耶？天耶？臣不得知，臣不敢仰视，何论拘执。王不之信，敕备材木膏油，掘峒覆棘，以备焚男幽女。更令宰相执之，亦不果至。王怒炽盛，旋命武士缚大师与面达俱来。武士去时，牧牛者同往，谓公主曰：任何国王皆不之许，何独钟爱是耶？面达曰：此我师，非我夫也。尔何鹘突至此。斥阻不听，遂就擒。王命将二人幽之峒中，峒口覆以荆棘茅茨，桎手梏足，颈系草绳，绝其饮食，亘三年不死。
复择两河汇流处之平原，通敕举国人民，各输紫檀木一石、胡麻一升，限期运到，集积成阜。乃提大师，裹以树皮，蒙以兽革，束以粗布，涂以脂膏，置之阜上，更加材木；纵火，四面扇之；火作，众散。时感十方诸佛及阿达鲁马三世诸佛，惊叹称奇；及诸金刚佛母护法神祇，仓皇奔赴，掘洞于下，降霖于上，群相扶护。七日烟焰不绝，王以为怪，遣使觇之。见所焚地成一内海，四周火焰围绕，中生莲花花，上趺坐小儿，约八岁许，肤如白螺，作寒栗状。天空覆以五色虹彩，有八天女歌舞音乐，礼拜恭敬，环立拥护。使者倾诚向慕，惊讶难信，疑梦疑痴，返报于王。王亲谛视，心大疑惑，频拭其目，以为昏花。大师曰：我为三世成就如来耶？为鬼王耶？为绝贪痴因，枉受罪报者耶？为荼毒无辜者耶？为拨无因果，怙恶不悛者耶？于是王大惭愧，抢地呼天，宛转于地，闷绝复苏。人民携老扶幼，络绎载道，争先快睹，蜂拥蚁聚，有若堵墙。王乃五体投地，涕泣忏悔，愿推位让国，奉太师登极为王，自甘臣伏而为弟子，如囚如虏，凛遵大命。
尔时释梵护世曰天王等，或来称赞大师功德。天乐齐鸣，花雨缤纷。大师告王曰：我心如太虚，不随毁誉，以为瞋喜。我心如须弥，内外莹澈，安住不动。我心平等，分别念息，来去迹绝。我心方广，竖穷横遍，无往不如。王能忏摩，我心愈慰，欢喜随顺。王亟命宰相取王衣冠，运王辂辇，率侍从、仪仗、兵卫，来迎大师。师登宝辂王亲御之，回銮升座。王面缚带纽，再拜谢罪。大小臣工，朝参礼敬，而皈命焉。
王诏公主出峒，并引咎罪己，为启禁锢而出面达。面达默然，宰相至不言，母妃来慰亦不言，相及母妃俱泪下。面达乃曰：请勿复言。父王敕治我罪，二十有五载。刑期未满。我何能出。众宫女轮流劝慰，不许如故。王亲慰曰：我大误谬。汝师为佛，无知冒触，并殃及汝。汝实无罪，愿恕于我。尔时面达至大师前，恭敬礼拜。赞美大师三十二大人相、八十种随形好，一一称叹毕。大师告曰：所云佛者，即是自心。不加对治则散乱，不明自性则驰求。外境苦恼现前，即功德成就而不自知。不取不舍，如草生芽，勿助勿忘，自渐成长。王以国玺及公主，并自三业，尽以供养大师；并授之国柄，自执弟子礼而承事之。大师随为臣工庶民传无上密教及一切佛法，举国咸知大师究竟成佛。杀火儿地，彻夜光明。
尔时求聘诸国，以王寒盟，发兵问讨。最初来者为马哈把纳国王。其兵将临杀火尔，臣民焦灼，张皇无措。有勇于敌忾，坚甲利兵，准备迎战者。大师曰：勿妨。亲赴阿修罗宫，借其弓矢，象驮而来；弓未上弦，弓及象奇大，世间无伦。大师致马哈把纳书曰：我弓身量，非人力所能张弛。但弦未至，君其稍待。马哈答曰：且待弦至再议。已而弦至，大师试弓安弦，张弛自如，操纵射击，俨若游戏。敌人舁弓试之，无能开者。将士慑伏，罢兵而归。其他诸国，继踵侵伐。如上震慑，遂皆退却。更有敌国，欲见用弓矢者，为何许人。大师呼纳呼纳至，距肉眼不及见为里者凡四，置鹿角为鹄，连射中的，无虚发。敌人惊奇怯走。乱既平。王请大师传简要法，非繁非难，苦心修持，容易取证者。大师曰：王为人主，骄奢淫佚，习与性成。无上妙法，骤难相应。如陶器未成，盛水渗漏。必先灌顶加持。如火候至，陶成堪用。乃为王灌顶。王发愿曰：有一众生未度，誓不舍之成佛。护大师法，随逐不离，尽于未来。余宰相大臣念余人，亦同发心。大师先后传授无上密教最深秘者期年。面达纳瓦就大师座前，五体投地，九顿首而坐。合掌恭敬，次第请益。初问：显密差别云何？大师曰：显密二者，如陶成诸器。其质全同，其形各异。次问：佛说先以欲钩牵，次令入佛道。其理云何？大师曰：众机有异，顿渐不同，根行不等，受解缘别。故诸佛方便设教，随机示导。次问：外熟与内熟云何分别？大师曰：二者当视最后果证、功用如何以为定准。次问：圣凡双身，其义何居？大师曰：唯有及非有，空及非空之别耳。次问：生、佛云何有异？大师曰：异在明与迷耳。次问宿命，大师所答甚详，文繁从略。杀火儿度化史竟。
王薨，其子滚穹嗣位。大师与公主齐愿成长寿佛，永度众生；忽感四天女，共舁朅磨杵，各持一端，凌空而至。大师与公主偕坐其上，至德兴雅噶地马拉得噶峒中，修持三阅月，感长寿佛现身灌顶。大师成就金刚涅槃，举体化为虹身。众生无尽，大师不灭，常住二九少年之相，亘古不迁。
又至印度果达赖火烧地，修无上密法者十有二年。其王曰若瑕日巴，于大师前备极礼敬供养。大师往哈哈住尸陀林所，见许多食肉猛兽饥不得食。大师悲愍，舍身饲之；无何身如虹霓，群兽仍不得食。大师谛观，诸恶兽饿死后，将堕地狱，济度益艰；思觅一人身，饱诸兽以度之。时王女曰缅点仗磨，宿世亦毒兽，食大师肉，感生人趣者，但于佛法未起正信。大师化身为雷乌列，饥不得食，负其子置崖穴中，藏草覆之。旋崖崩石坠，其子压死。女适睹状，起大怜愍，善根发现，而来皈敬。大师为说宿因，亦从畜道，来生人趣；令应舍身，还饲畜类；仗此功德，速得解脱。当生雪岭为王，名曰松贞扛波，当娶文成公主为后，令所度者，或为尔宰辅臣工，或为尔眷属士庶。印度佛法将次第北来，有承事于尔者，有修成作喇嘛者，尔时建喇嘛寺可二百所。公主闻之，慨然取决，乃舍其身，饱诸毒兽。明日大师见王，王述梦不祥，知女有变，寻之冢间，见残骨，问：有送葬者新至否？路旁人答曰：无之。王痛几绝。大师为说公主因缘，王起深信，人民归敬者众。
印度有地曰灭都及巴，王曰阿屑噶，深信外道。其教宗分二派，相攻击水火者二百余年，常残暴其民，害及佛弟子。时大师静坐峒中，观王因缘成熟，现苾刍身，募化王庭。王怒，叱之，命缚大师，设大火聚，煎鼎镬油，赤身投其中，经一昼夜不绝火。次日观之，彼油镬中，生大莲花，长二丈许，募缘苾刍端坐其上。王大惭愧，问：如何作法，消灭我罪？苾刍答曰：于国南方，一日夜间，造佛塔婆一百万所。民贫苦者，普济衣食。罪乃得消。王曰：施贫不难，惟一日夜百万塔婆，如何可办？苾刍曰：诚非人力所堪，当往菩提场祈祷于佛，或得方便。王如说祷求。百万所塔，一日夜间，由护法菩萨神力扶助故，果尔成就。国中贫者，咸受施福。此大师度阿屑噶之因缘也。
印度南方有地曰格达，其尸陀林曰扎瓦主姑，大师修行其中。国王曰甲尔波左蒲，善解医方，通晓天文舆地诸学。有二后妃，各生一子。王谓二子：学业精者，即传其医，立为太子。长者好学。幼者年少，后复溺爱，以不得绍位为忧。幼者曰：我有方便，母勿虑。乃造扎瓦主姑叩大师前求授五明，遂通内外典籍。学成，后喜而礼其子。王命二子相考问、较知解，以定优劣；为设同等座位，令其对辩；召臣民咸集观焉，长者论医有三百次第。王及辅相，轻幼者齿稚，臆决弗如，遂定长者为君储。母后大悦，幼母窃忧之。幼者论医，宣说乃至无量部；一切天龙八部，咸于两足，顶礼恭敬，称叹不已。王不得已，拟分国权为二，并传之。幼者旷高，不愿为王，推位出家，法名曰斯的怕那。尔时印度最大喇嘛寺，曰咱马谢。外道寺拜日轮者，曰舍儿斯兑，常以两拳击胸，冀修自身成日轮。其观成时，目光所指，即成灰烬。被焚佛寺无算，焰薰龙宫，龙因之病。龙曰罗儿疾、曰洞炯，俱化人形，向斯的怕那所而献宝珠，以三事为请：一求医病，二求智慧，三愿献佛说大般若经。斯的允如所请，往彼宫中。龙病得瘥，受其宝珠及大般若经归，大般若经遂于印度出世，共称斯的曰麻哈阿渣里亚那甘作拉。
复次，有地曰孙噶纳，其尸陀林曰搿札纳，大师居其中。其国王曰希儿果马。国中外道炽盛，常起战争，烧毁寺庙与民舍宅。王园囿中有小海，海中产莲，昼敷夜合。独有一莲，色红苞大，成熟多时，而不开敷。王饬宫人，日夜守护。已而敷发，化现一儿，趺坐其上，年约八岁，作寒颤状。王以问大师，大师曰：此儿宿名斜迦灭支，为度化马得展渣故而现其身。马得展渣为修学外道成就者，即象头王之弟也。王名化儿曰阿仰得瓦，于龙树菩萨前出家。孙噶纳外，复有别达纳大师应化此二地者垂二百年。
印度有地曰蚌噶纳，王曰罗跛甸，破坏佛教。大师令面达纳瓦，化为无量鼠子窃其宝珠，又化出十金刚杵击毙其王及其臣工。大师莅临传法，度王等神识生西。大师自为王，彼拜日轮外道余孽至此调伏殆尽。
大师复视察往昔有因缘地曰乌经。恩涨波迭王遣使臣舍儿阿觉埒至，延大师往其国弘法。使见大师佛母相伴，生疑诽谤，遂止其请。大师权施方便，化为金刚，具七佛头面，骑大虎；化面达纳瓦为三钴杵，手持之，身缠毒蛇，名壮别海尔噶。声言于众曰：谁为信我佛者？人以为伪扮，不之信。遂往不拉洒酒家，沽酒五百斛痛饮。酒儿不拉洒索直，大师曰：日落付直。随以手执髑髅幢击地，日竟丽天而不西沉，一切处咸感水竭泉涸，树木枯槁，乃至么微虫蚁燥毙无算。乌经王曰尚节直瓜，召臣工及百姓至，穷诘其因，任谁莫解。不拉洒白曰：是我家行者所作。尚节王亲莅酒家，质之曰：尔为佛徒，何恶作剧。大师曰：日若西沉，我无从付直。奈何！王代偿其直，日遂斜西。回计不夜者亘七日矣。大师旋往住古汝古里峒中，并为王传凌空能飞、入水不漂之法。王供养大师象马诸珍。
尔时恩涨波迭王忽被毒蛇所啮，医治罔效，求于大师，竟尔得痊。大师复化为纳瓦巴身，形同乞丐，将一穷妇，故往达纳果嗄都市而过。人民仿佛识之曰：昔舍妃嫔媵嫱而不欲，今将丐妇胡为？执以献王。王以出家行者不应与女人俱，令民聚材灌膏，投大师及面达于火焚之。俨同杀火儿故事，烟焰亘三七日不绝。王惊奇，欲往视之，左右皆曰不祥，不愿往。王固令觇视，见树烧为炭，油熔为海，中出莲花，花上坐双身佛，相好庄严，诸天护法朝拱围绕。恩涨波迭由惭忏而起敬信，度化人民甚众，号大师曰卑马汤称。王遂以无上密法而得究竟解脱，
大师复至阿妥蒲地，现出家行者身。所卡迭瓦地，有贫者葬其妻于尸陀林。妻生有一女，未及免怀，幼哀失恃，父弃之合葬于母。大师救之，名曰噶纳纳得，挈之所卡迭瓦地，修用佛母法。一切人不之见，独牧牛者莫儿布果列见之，朝夕取树芽浆汁，供养大师。大师问曰：尔供我何为？牧者曰：我深敬信于师。大师曰：我传尔法，愿学否？牧者曰：固所愿也。惟乏供养，不敢请耳。大师曰：所供树汁便是。命次晨来学。明日遂为传单身金刚萨埵法，灌顶时面门即现吽字，命其名曰吽青噶纳。大师随为传无上密法，身成凌空行，口成马头明王，心成朅磨杵，功德成黄光，技能成五色光。人见之皆曰金刚萨埵至矣，彼避曰：我为牧牛人。众仍信其为成就者。
阿妥蒲之西，有信仰回教地，曰噶尔喀朗波扛，王名达鲁马阿屑。王女曰达鲁马别兑，年英而貌美；夜梦身有白光者，以宝瓶甘露来灌其顶，感身悦豫而妊；既生子，埋之河滨沙中。尔时有大富长者曰得典可落，忽见犬口曳一儿，身蒙尘垢，目灼灼有光，乃将之归，嘱其夫人萨能马养之。长养至速，月敌一年，五岁出家，其师曰卑马噶尔波，其剃度法名曰斜迦写巴扎尔，其后成等正觉于五台山云。
复次，有外道地曰常林，中有五百外道，与大师诤论不能胜，谋害大师。尔时有佛母曰顿夺儿马，授大师降魔诸秘轨。大师修其秘法中海尔噶堪作母成就，以雷击死诸多外道。其幸免者，尽求皈依，正信佛教。
有地曰孙林，王信外道。后及太子俱归依大师，而得灌顶学法。王恶之，筑一室，坐大师于其中而焚之。全室忽化为塔婆宫殿，后及太子俱在大师座前，恭敬闻法。王乃皈依，并率举国人民正信佛法，
其余诸国如噶马日巴、雷约儿、马奴、阿嗄、作嗄、相巴纳、相炯、达啥、妥噶尔等处，大师共兴塔庙至八十万所，广传佛教，
复次，中印度有国王曰果叶强觉，笃信外道，倍极凶顽。有外道师六人，管领金刚菩提场，活食众生血肉，毁佛经像塔庙。用兵数十万，日寻干戈，从事杀伐。人民死难者，盈野载道，日以八十万计。王剥削下民，惨酷入微，小至刍薪燃料，亦取给民间，并喜活食生鱼。大师以慧眼谛察，厥惟格瓦匠比丘尼之私生子，及噶嗄鱼，二者堪作度化，舍此别无方便。遂以神力为私生子灌顶，子忽问其母曰：谁为吾父？母曰：无。子垢耻之，愿至金刚菩提场出家。母不许，曰：彼王深信外道，不可误投。子不听，迳往其都，闻者阻不得入，镇日徘徊宫门外。王适出游幸，见而问之，子曰：幼孤无依，愿求出家。问其年，才八岁。王嫌其稚，子言：甘为仆役。王许之，名曰典确的林，乃服务王庭，学习外道。大师复化一噶嗄鱼，王取而活食之，甫入口，不及咀嚼，鱼辄贯喉而达腹，穿肠裂肝，痛心疾首，目出眦裂，宛转于地。后及宰相等急延六师诊救，修护摩法，并制药诵经。方张皇间，典确的林以毒药涂大树，纵火焚之。火势猛烈，全成焦土，王及外道咸罹于难，独典确的林逃出。尔时金刚菩提场无王，人思择主而事之。印度择王法，素决于象，用宝瓶系其鼻端巡行于道，瓶灌其顶者即王之。期年后，象忽为典确的林灌顶，众拥戴焉。以无后故，众谋于王。王以信佛者为佳，臣民奉命，遍寻弗获，乃仍用象决之法。未几，果择一妇，年老于王，迎居内禁。印度古制，王大婚，寝殿未成，义不相见。既而殿成，王问后曰：噶乌削地，有母曰格瓦匠，其子曰典确的林者，尔知之否？妇人泣曰：彼实我子，已火死于菩提场矣。王曰：我即典确的林，尔即我母。妇人不信，王曰：我本大师化身，扑灭外道，拯民水火。可同往菩提场检验，果叶王身虽已死，腹鱼犹生。往视果然，妇人乃信为其子。大师更以金刚杵，击火烧断树，矢之曰：我愿非虚，大师非伪者，此树当复生，否则断焦如故。言已菩提树果尔复生。于是重兴菩提场，主持政教者，垂二百年。
大师曾于印度、尼泊尔之间匠来屑崆峒中，修双身法。有佛母曰拔摩斜迦造瓦，为母死猴乳之女。大师用之，得大成就。一切毒兽厉鬼，咸来吞噬侵害，大师尽调伏之。所有各地，战斗疠疫，牛马诸瘟，人祸天灾，一时顿息。并藏秘轨、降魔杵，诸法器经典于石罅中，以为将来应用。
大师成就三昧，恰如今画像所传着王衣冠之式。其化身略有二十一尊，其名曰卑马重功咱纳、枉葱功、主威若诛、卑马千确札尔、堪珠枉确、果波别尔瓦巴、纳波觉乌、且威穹、且穹喀丁札、萨拉哈、卑马阿布达、卑马滚肚觉、卑马枪确札、卑马卓威假蒲、卑马逞林功、卑马峒约斜瓜、卑马日几我确、卑马壮别巴、日丁卑马噶尔波、卑马别札、卑马通称札尔，遍化印度各地。其经典、法器、宝珠等，则付嘱地水火风空中诸多弟子流传后世，并广布各地。兹从略，不具述，
大师复至尼泊尔，曾住查瓦查屑之典每克仍末，乃冬暖开花之地，有普尔巴诸护法等，尽皈依之。又至果嗄真颠地居于布拉哈惹峒中，初夜有金刚手菩萨现身语大师曰：此方国王喜修息灾免难之法。若坐于尸陀林西南方树下，可感得妙法，以资应化。大师往坐树下，感九头巨蝎，每头三目，具十八钳，安住火中。大师见而求法，约以翌日。及期往，见地面有三角石，去石见峒，内有一箱，得普尔巴诸经轨，有九种及十八种降魔诸法。普尔巴，梵言格纳雅，金刚萨埵忿怒身也，
尔时菩提场之王曰尼马孙格，尊大师曰马哈班者达，迎请法履，常驻其地，以施教化，普利群生，
西藏佛法以何因缘而炽盛耶？缘藏王赤牒主颠曾延聘汉族白杰其人者，广传天文舆地、医卜星相诸学，娶唐肃宗之女曰金城公主者为后。好合既成，后梦丽天果日，化为佳儿，入其腹中。尔时天雨宝珠，大地光明，五色虹彩，炳耀霁空。觉而告王，王喜甚。娠后身轻无病，举体充悦，孕九阅月有十日。当巳年寅月值宿在鬼，日出之时分，诞生一子。王请白师推察命理，据云甚吉，凡所愿欲，皆得满足。儿顶发右旋，齿牙整骨所成。尔时西藏、印度、震旦国际联谊，如桥续路，靡有断绝，因名之曰赤松得真。年十有三，父王升遐。越二年，遂即王位，娶后妃二。在位七年，征服不庭诸地。年十七即信佛法，因读其皇祖本纪，内载其先王曰妥妥列真者，乃大势至化身。即佛教初至西藏之时，显经曰榜巩槎加巴，十善十恶因果经也；密经曰马哈母咱，大契印之秘轨也。皆自天下降，初不之识，惟供养礼拜者，感长寿无病，吉祥如意。至第五代王曰松贞扛波，即娶唐太宗之妹曰文成公主者，乃观音化身，于藏中诸地，修建庙宇，都百有八所；迎请唐所供释迦像、印度铜佛，并自塑观音，及他佛像，以为供养；始制文字，翻译大悲准提各密轨，及显教诸经云云。王读已，仰慕祖德，思缵丕绪，亟欲措手，宏扬佛法，拟先建一供佛宝殿，竟为权臣所阻。王反覆思维，乃曰：朕慕祖宗功德，必借土木之工，以作佛事，藉报祖恩。一、铸铜管引水入宫；二、于三觅海波日地，造一水晶塔婆；三、掘地为穴，满贮黄金；四、修筑庙宇，供养佛陀。四者必择一遵办，否则朕愿退休。大臣白曰：铜产不丰，铸管难成；水晶无巨块，塔婆难营；黄金有限，地穴难填。三事多碍，敢方王命，筑庙供佛，庶几可能。于是汉族白师，为王卜地绘图。三明葱蒙葛尔地中，有一平原，曰翁布察尔，占之甚吉，毫无风煞。
地既定，乃鸠工庇材，经始工程。无何藏地鬼蜮为祟，阻挠修筑，昼所建作，夜复亡失，屡修不成。王命圆光祷神，及请杀火儿地喇嘛入藏诵经，以为祓禳。遂遣大臣三人为使，夹威若助赴杀火儿，斯达然渣赴印度，竹果霭巴赴震旦。夹威若助初至杀火儿时，语言不通，人皆掩口鼻而视之。侨居数年，渐谙其俗，知有政教二王，各事其事，不相为谋。政王太子出家，名跛得萨埵，又名现短得瓦，解行双超，在杀火儿地称为第一。返报于王，王再命二臣曰把门假拉屑纳及假拉果马惹，将黄金多升为贽，以桦皮写国书曰：大教王睿智聪明，富有显密秘藏，如日经天，无幽弗烛。敝邑僻陋，犹处昏闇，屡思营佛制多，终为魔蜮所持。闻贵庭大阿阇梨曰跛得萨埵，学究五明，慧通三藏，业广德崇，众所钦仰，愿降慈光，辱临敝邑，普利群盲。藉蓄薄德，遣使赍敬，惟鉴照不宣。二使奉命疾行。假拉果马先至，国书黄金已达。把门假拉屑纳，途次为盗所劫。跛得萨埵得其教王同意，惠然来藏，与藏王谈次甚欢，先传三皈依，并每日诵经。岁次在丑，正月中浣，布置庙宇。王躬操金锄，掘彼土壤，深量一肘。跛得萨埵诵经，地土呈白黄红三色，王亲尝作甘之味，并顶戴戊己之功。跛得曰：大吉祥！能满愿。尔时基地有龙神，久宅大树下，恐伐树侵己，大邀空神，齐来阻难。工程昼作夜迁，障碍如故。王谓跛得萨埵曰：朕业障深重，建筑之事，恐不果成。跛得曰：我为依显教发菩提心而取证者，调伏魔恶，非我所长。现金刚菩提场，有马哈班者达曰莲花生，为密教之大成就者，深谙诛法，善伏魔外，鬼蜮闻其名者咸皆战栗，是三世之大宝，十方之旭日，诸佛之真身，众生之慈母也。王当延致，以利民福国。王曰：朕极钦慕，但虑莫我肯顾。跛得曰：我三人等，宿世有愿。仗此因缘，决其必来。王问其详，跛得曰：往昔有四昆仲，为愈母疾，而建塔婆。伯曰：愿此功德，来世为王，宏法利生。仲曰：将来学无上密成佛，以化佛威德，调伏魔怨。叔曰：将来出家守戒，发菩提心，宏佛经教。季曰：尔等愿满，我为宰相，于中联结，和衷共济。彼伯者岂异人乎，王身是也；仲者，莲花生大师是也；叔与季者，我及今宰相把们宅结尔是也。尔时斯达然渣归自印度，复命于王，曰：印度法师，有若天星，不遑枚举。惟雅鲁拱批山中，有化生者，是为第一。王闻之喜，乃遣使臣四人，曰把门宅结尔，曰朵洁短觉蒙，曰斜迦札巴，曰巴结尔僧格，同往中印度菩提场。共将黄金三升，以其二分赠尼马僧格及诸班者达，余一分赠大师。聘书镂之金版，略谓：发心修庙，屡为魔持，昼筑夜毁，莫底于成。佛力无边，师威叵测，愿求加持，去障伏魔。特遣使臣，恭诣法辕，希速莲辇，来苏霓望。大师阅竟，慨然允诺，于午年九月望就道，晦日抵尼泊尔。大师语使臣曰：西藏魔魅炽盛，鸱张跋扈，我徐来调之。尔等父母生身，难堪荼毒，宜身佩佛咒。先皈报王，我当嗣至。
大师住尼泊尔凡五阅月，并传法于王及臣民等。未年三月朔，大师将起程时，尼泊尔一切树木花草，皆低折北向西藏。大臣等梦日月并出，印度经典尽往西藏，西藏庙宇大兴。空中佛母及护法，皆挽留大师，不舍此土。大师曰：此时佛法，如届盛夏，草木丛茂。我于此土缘尽，度生时至，我决行矣。至忙约儿藏边地，皆属荒凉。大师曰：佛法盛时，后藏亦隶属西藏版图云，藏地有小海，曰尼马可。藏王闻大师入境，预遣七人来迎。遇诸途，王馈黄金，及问讯书，并呈大师，大师旋即腾空而去。复至忙约儿所属拱汤地，住三阅月乃行。又遇其来迎者，大师故问：为谁？将何往？来者曰：王馈大师黄金，及以书牍。太师曰：此乃王馈我耶？取金望空散之，见者皆吝惜不禁。大师命各裣衣祴作盛物状，旋拾土洒投之。其各衣祴皆盛满金银宝珠，光耀夺目，皆大欢喜。复次，忙约儿属地曰多纳喀尔，有黑教大恶护法曰咱乌纳扎们，以两石山夹迫大师，不死，乃求皈依，大师命名曰朵洁有威马。次至懒汤喀那地，有一神仙曰扛噶尔朗面，以雷击大师。师以手卷其雷，而弃之海，海水啸沸，其仙肉去骨现，复以金刚杵击瞎其右目。仙求大师曰：师是释迦之再来者，愿求饶恕，容我归依。因命其名曰瑕灭朵洁约总马。
大师次至恶约择磨地，有十二恶神，各发十二雷，来击大师不中；复以两山来夹，又不中。十二神主仆各十二，皆皈依大师，而为护法。
大师次至恶约格择仓总地，有朵洁雷巴神，有鉴于前，先自皈依，不与大师为难。
次至湘波地，其神化为最大白牛，鼻孔呼气，即降雪刮风。大师诵札、吽、榜、大，其身被缚，皈敬听命焉。
西藏之最大主地神曰汤拉，在后藏汤拉地化一最大蟒蛇，头在竹姑，尾伸磋却也汤，以恐怖大师。师以杠击之，曰：尔为龙王时，名曰累列妥噶尔；为乾闼婆王时，名曰是坏阿巴。我识尔名。蟒即惭走雪山，山雪立融见石，再化现一小儿，头生绿发，衣白缎衣，皈依大师，法名曰朵洁取拉蒲札儿。
大师次至遍约儿地，有神曰顶丁登若灭，能使北极冷风，一齐刮来，打击大师。在途诸人，被压几殆。大师且有微感，以火烧之。雪山为之熔化，乃皈敬大师，而为弟子，
次至朗结徐董朗左蒙峒中，念诵密宗经典七日。最大魔魅，皆率兵至。大师不为动，遂皆皈依。
次至西康地，曰那瓦拉节，有降神附体者皈之。
次至孙格札地，有神道曰麻昌，类似阿修罗者，名曰雅邦结姐，化一老者，戴猴皮冠，身在西康首困巴塘，刀枪弓矢，如雨坠下，以击大师。师变身为忿怒金刚降之，乃稽首，率其眷属，尽皈依焉。
抵藏后凡所至处，一切魔类尽皆皈依，兹不具述，
大师至夺儱但布查儿，藏王遣使候驾，不曾躬迎。大师驻此，约王来会。王以大师未将眷属，微生轻慢，复自炫九五之尊，不愿枉驾以迎。大师次住喀拉布札儿，又住石铺江布峒中，二地鬼神无不皈依。大师至夺儱水与雅鲁藏布江会流地，王遣其大臣曰纳卜桑若巴尔，率骑兵五百人，齐集夺儱，以迎大师。宴时，因去江远，方虑乏水，大师以手指山壁，泉流涌出，大臣亟呼持融巴来盛水。因名此地曰融巴纳却，泉流成河，下注雅鲁江，
王迎大师于雅鲁藏布江滨，百姓皆衣白衣，有二后妃伴王，并彩女伎乐，齐来参驾。大师自维：我乃化生，彼实胎出。虽是文殊化现，解脱未竟。况彼主我宾，宜先致敬。我先礼者，何以法后世？王自忖曰：我贵为天子，不便先礼。若如跛得而礼我者，我当答谢。王、师既晤，相持不礼而立。大师曰：我为三世如来化身，一切经教，堪能传授。我曾作大国主，统驭兆民，度生为重，分身无量，智慧神通，种种功德，我为第一，不堪礼王。王实蛮酋，事理不明，但恋肉食，而恣杀牲，嫌妃平庸，欲心未厌，不礼我者，我慢实大。我乘愿而来，非慕虚荣。王以手揖大师曰：师来甚善！师还揖之，火出烧王衣。于是群臣五体投地，礼敬大师，络绎坌集。
尔时赤松得真王，发大惭愧，礼拜忏悔，曰：我障深慧浅，亲值如来出世，不知承事恭敬。愿垂慈愍，消我罪障。大师曰：石造五塔婆，一时成功，尔罪可消。王从之。大师于六月朔，赴桑依地，视察筑庙情形。大师坐宝座上，跛得萨埵亦来同坐。王曰：我为面赤食肉者，受度匪易，思宏佛法，筑庙未成。敢求大师慈悲，助我弗逮。大师曰：西藏为众魔蟠踞之地，我所经过，业已降竟。王实猴种后裔，能发心修庙筑塔，我心甚慰。所卜庙基，形似魔女，当造九层楼阁于其脐，圆形黑塔于其顶，百八塔婆于其四肢。彼麻作海有龙王，宜先纳交，以为资助。大师乃往若格噶儿地诵经，并筑一庙宇而归。所卜基地前，有海若惹，小山名也。大师于其所，念吽吽声，召诸魔魅至，诫之曰：尔等心狠寿促。王修庙宇兴佛法，尔等频作障难。我为印度贵宾，专为调伏尔等而来，有腹诽者，断断不许。令施尔等一器净食，其谛听我命，为王护助；若不听者，当重罚不贷。大师乃身翔空中，影映地上，随影波磔，城垣基成。
岁次在寅，六月八日，日干在辰，曜值在日，吉时动工，依曼达纳作法，布置坛城。昼夜兴建，日用人力，夜藉鬼工。四天王为领众，率诸鬼神，助其营造，速率数倍于人。藏地原乏森林，大师诵经后，所用材木皆由龙王神力输送。庙工未竣，帑藏已空。王问大师：如何斡济？大师曰：不难。王本有龙王之友，亦已代王纳交于前矣。大师遂召麻作海龙王至，向索所需。次日海现白蟒，水势澎湃，金块金砂，泛溢海滨，举国人民，取用不尽，国帑大充。因此显密塔庙完成，备极壮丽。中央宫殿，两楹相去，千有二百尺。四围城垣，建筑塔婆，千有八百所。中宫外围以十六小宫，四方四大门、四护法、四石壁，壁上俱嵌铜铸犬形。起寅讫午，亘五年而告竣，庙堂供佛。魔魅等犹负固不服，大师请金刚手菩萨调伏之。
大师与跛得萨埵及王决定护法，大师曰：巴达火儿地，有护法曰得噶儿，将来魔军，破坏密乘，助桀为虐。彼实渠魁，不早图之，噬脐何及。今当先请其为特殊护法，别建三寺，以为供养。王从之。
岁次在午，季秋之月，诸像塑成，王先礼请跛得萨埵开光。越明年秋，九月望，月有蚀之，大师修金刚法七日，为王灌顶。王复礼请大师开光，初撒米时，一切塑像皆外出，绕殿三匝而复入。其初出时，王疑之，虑身大户狭之难出入也。马王佛开光，屋顶射出火焰，王疑以为火作也。弥勒佛开光时，有诸天供养。文殊菩萨开光时，天雨花三次。大日如来开光时，空现五色虹光。其余诸庙开光时，空中现三朵花。苍茫林地庙宇开光时，有佛说显密二教义。密宗庙宇开光时，诸佛及护法，来去不绝。粗康林开光时，有佛化现，宣说妙法。山颠林开光时，天空日月并现。阿雅马林马王佛开光时，有大马嘶鸣三次，藏地普闻；有处未得闻者，因名其地曰枉巴林，聋者义也。译经处开光时，音乐不鼓自鸣。说发菩提心戒处开光时，空中现马卡卑马佛。迦札林开光时，一切佛供，尽变香味。别噶儿林开光时，别噶林护法莅临现身，供养饮食，幡幢伞盖，四处并现。十方护法开光时，一切塑像出而遨游，然后还归本位。四石壁铸犬开光时，闻犬吠声，犬自动摇。城垣三匝开光时，天雨藏青果。五石塔开光时，天现五色虹光，见天人欢喜歌舞，伎乐走马。拉萨古代房屋开光时，奇异极多，文繁不具。大师谓今日西藏，与印度菩提场，差堪媲美。
凡大师修行之处，其草木藤萝，花叶果实，皆以三密加持，他日食之者，皆能成佛云。五年以来塔庙告成，大师与跛得萨埵拟同回印度。王请二师坐宝座上，供养金银宝珠，再拜稽首言曰：朕年十三，先王即世，孤苦寡护。十五即位，为靖乱故，多造杀业。在位七载，略解修持，从事塔庙，又屡为魔障。如天之福，得感二师辱临，殊胜护念，肤功告成。庙貌巍峨，有若天宫，此非朕德，实赖师恩。今遽言旋归，窃未敢许。良以制多甫就，佛宝肇基，而显密典籍未备，法宝阙如。愿求大师，常川驻锡，广译经轨，高建法幢，惠锡光明，用烛幽闇。大师与跛得萨埵相谓曰：藏人多信黑教，经典法教辄不易传。王信仰平常，未臻殷重。吾等行后，王必不悦。乃共告王：宜先举办国学，令藏人习梵文与显教。
王大喜，诏全国曰：自今日始，政教统一，我为元首。若有居心叵测，谋为不轨者，当处极刑。显密二教，听民自由信仰。青年子弟，均须从师习字、读书、听经。生儿须延喇嘛诵经，所以消往业，绵世福也。有疾，服药诵经，所以息灾患，求加持也。死后，超度诵经，所以忏罪业，助解脱也。财不足者，公家贷其母金；力厚者，偿其原额；穷者，得偿其半。诈欺骗取，按罪处罚。国难外侮，群力共御。其子多者，长者持家，幼者入学。男女嫁娶，须凭父母之命、媒妁之言，不得私自营苟。无故不得杀牲，偷盗、妄语一并有禁。不得浪费财用，应事接物，一切以和平为主，此在家者之准绳也。
出家者当遵师教，奉佛三种戒律，即三昧耶戒、菩提心戒、苾刍戒是。宜受随相称，解行相应。渴饮酥油茶及鲜果，衣紫色袈裟。学密者，必秉师承。渴得饮酒。食一切物，听其意乐。衣着白黑红三色。居山峒中，或自筑房舍，常自修持。习显教者，悉依释迦教奉行；学密者，依师传仪轨。如法筑坛，修持自在。在家者，有精美衣食，皆须供养茕独及贫苦者，周䘏有加。遇传法讲经者，皆应恭敬礼拜。黑教为外道，业令逐出境外。军民人等，不准学习，违此令者，立即治罪。徒受师训，子秉父命，幼听长言，上下勿僭，违者治罚。杀人者，断手足，截耳目，水溺，火烧，刀斩，各按轻重处治。斗殴人致死者，减死刑一等，断其手足，或抉其眼目。子女不得父母之命，妄自苟合者，治罚；不悛者，割其耳。好妄语者，逐令出境。典物不予赎者，罚。石斗升合，量而定值，不可量者度之，不贰其价。蓄犬饲鸡，以司晨守夜。约束身心，如对明镜，常照勿忘。大小臣工，宜按其分位，各受统辖，而行膱权。开山筑路，平治道涂，以利行人；疏河决港，以便舟楫。勿欺陵贫羸，宜优蓄牛马。裒多益寡，称物平施。此政王治世之大略也，
藏中青年子弟，习梵文者，先念四皈依，以口舌钝故，念诵不晰。王心不怿，知经难翻。二师熙怡微笑。王曰：所以敦请大师者，原为宏扬佛法。今诵读四句，且欠清白。奈何！大师曰：王请释虑，当别图之。释迦佛大弟子，曰滚高者，已转身七世。其第七世身，现在后藏择磨念磨正喀尔地。其屋舍有九，父曰巴果尔恒多，母曰逞噶沙转机。子曰格迦汤达，年已八岁矣。欲其出家，其父母当能舍之。命之翻译，是为第一。复次，地曰彭约噶瓦萨，父曰噶瓦罗颠，母曰朵洁假蒙，释迦弟子准达，在此现身为其子，曰嘠瓦把则蒲。复次，地曰想打儿马扛，父曰累叶匠炯，母曰正展则妈，释迦优婆塞弟子勒展白列，在此现身为其子，曰觉落落延甲蒙称。二子父母俱能舍者。此大师以宿命智照见者也。王闻之，欣然往访，将从臣七人，骑兵二十有五人，躬至念莫正喀尔地。其地人民闻王巡幸，不解礼敬，祇栗危惧，匿室中不敢出。日旁午，有小儿嬉戏束带而歌，王问之曰：巴果儿恒多在家否？儿答曰：出外寻多话去也。复问：逞噶沙转机，尔知之否？儿曰：知之，现寻眼去矣。复问曰：尔为谁子？曰：父之子。尔父母为谁？曰：是尔知者。尔家何所在？曰：在是。王教之礼拜，儿即拜。王喜其伶俐能言，问曰：尔愿偕我去否？曰：愿骑马去。途遇其父沽酒回，母将油至。王悉其故，甚异之，随至家，以来意告其父母。其父母惊泣不许，盖虑印度之苦毒也，王曰：俟其长成再往印度，非今即去也。尔二人后事勿虑，身资所住，朕皆赐给；速携尔子，移家格隆。王返都，其父母率子随至，王优赐金银。
格迦汤达在二师前出家，名曰贝落渣那，素食七年，教以印度文字，所闻辄能忆持。其他转世二子，亦如说寻来，与之同学。于是二师坐金银宝座上，三侍者围绕，王坐其下，以金曼达为供养而礼拜焉。乃依经轨，翻梵成藏。起于丑年季冬，讫于寅年孟春，约十有三载。大师授外密部竟，觉落落延甲蒙称所译也；次授马哈约噶三部，贝落渣那所译也；次不空灭罪金刚经、忏悔经、般若经、涅槃经、，亦贝落渣那所译；次白伞盖经金刚手菩萨经、长寿佛经、金光明经、文殊一字经、内密忏悔经、密密忏悔经，所翻甚伙，此略举其概。忏悔经二种，王常持诵。王寿止四十六岁，大师加持为延十三年。大师授密部竟，跛得萨埵传显部。凡释迦佛所说经，已翻者，都为数千部，尚存三百余部未翻。王谋竟其全功，择藏中青年子弟未娶者，赴印度留学。其父母皆存姑息，虑候热多险，而不果往。
二师共教成百有八人。贝落渣那等七人，同出家守戒，王尊之为师，供其金银，令往印度留学翻经。第一次七人中，惟贝落渣那与列左普二人先至菩提场，从马哈班者达学法翻经者；次第承事，凡二十有五师。贝落渣那从写儿孙哈学无上密宗，甫毕，思归。师曰：宜稍待，且修成蹋轮神足而后归去，可免沿途危险。贝落遵命。比归，至西藏与尼泊尔边界，果降大雪，贝落以法制止，而出险回藏。王师事之，宰相卿士等多黑教徒，群嫉而疑之，谓贝落为冒名，宜处以死罪。方贝落赴印度未归之先，印度诸师梦见贝落携马哈约噶诸大经而归，并拔去大树，大众追之不获。又与贝落同去之古马那卒于印度，贝落一人独先归，王供其金珠宝马甚多。王欲学法，贝落曰：我所学密法，必以身口意供养乃传。王如其言，而受灌顶。彼印度诸师，复来函谮贝落所带经典为伪，此臣工疑嫉之由来也。王对臣等漫应之，谓贝落已死，实则用铜锅函盖二合，置贝落其中，沿边密扣以钉，舁至远五十里外而脱之。王复命造小室于屋顶，密请贝落独处其上，令人民供膏油以继晷，昼翻显经，夜译密轨。王日暮必往，后疑王有外御，王以实告后。宰相中权大者，为黑教徒，曰：打纳若贡闻之，欲死贝落。王曰：放逐可矣，致死不可。汝不听者，当治罪。王乃纵贝落往今云南阿敦子地，普传密法，
第二次赴印度留学者，为兰格银波等五人，受学于印度吽噶纳大师，所有忿怒金刚轨，及一切欢喜诸轨，通学竟。五人中有巴尔结沈格，独思亟归，师禁之弗听，行至半途，果遇害。王病几殆，大师言：兰格银波若至，王病可愈。王乃请兰格银波归国，王敬礼学法如先，印度仍来函相谮，朝臣反对仍如前，乃逐之喀却洞中。兰格银波成佛，飞空而去。
当贝落渣那往云南时，王问：经多未翻，奈何！曰：印度有二大师，曰贝马灭札，曰补当古札，当延之来。贝落至云南，途遇一年老者，蹒跚在道，问其何往，曰：赴西藏求即身成佛法。贝落曰：我即是佛，尔可谛视。老人年八十余，眼启闭弗自如，乃以手揭眼帘仰视之；果见毗卢遮那报身圆满庄严之相，立于其前，乃大起敬信。贝落即传一阿字观，老人念诵七日，即已成佛。现今打箭炉、炉定桥、松盘、理盘、诸处，皆贝落当日应化之区也。
巴尔结僧格卒于途，宰相等疑为被印度人所害，多所疑谤。余三人归国，携所翻普尔巴经归。众见人皮、天灵盖、骨号、骨鼓、骨珠，诸法器等，群谓印度为食人肉国家。
王复欲翻经，乃遣噶瓦巴止、觉落落也姜称、马壬清，三人赴印度求二大师。遂于菩提场五百班者达中求得其最优者，曰贝马灭札。印度诸师复来函谮愬，谓来者为外道，及三使延师归国，称赞师德于王。王未之信。贝马灭札礼佛时，对塑像曰：我为真成佛者。塑像遂坍。王以像坍可惜，疑师颇类外道。贝马随就寝，七日乃起，复对像曰：尔应随我兴。像果还复如故，神貌巍蔼，胜往所造。三使曰：贝马灭札是自心成就之佛，人能成就，即佛真身。王乃信，方礼敬师。王复遣使者噶瓦把遮赴印度请松几桑瓦大师来藏，以证历来所学经轨之真伪。
请印度马哈班者达而外，并请震旦苾刍及道士等六人，乃至黑教有学问者俱请其传法。
时王有疾，黑教杀牛羊及鹿诵经。印度留学诸师曰：知罪故杀，违背菩提。天无二日，民无二王，一地两教，势所难行。王恶佛教与黑教势同水火，竟逐兰格银波及贝落渣那。于是印度所来班者达等，缄默不语，求传法亦不应。
时宰相中黑教徒打纳若贡，佛教徒得威若扎皆弃世，二者各延师超度。王见黑教之作法功德鲜少，乃于黑教生疑。
王请大师与黑教辩论，黑教不能胜；次跛得萨埵，次贝马灭札，与之相续辩论亦然，佛说九地菩萨之功用与名称，且莫能答。王乃罚其徒众为奴，并令剃发，给以恶衣恶食，系其经于犬尾焚之，稍留其有益世间之法云。
黑教既扑灭竟，贝马灭札乃言于王：应召贝落渣那归国，方能启人民深厚之信仰。王从之。
至是莲花生大师、跛得萨埵、贝马灭札、贝落渣那，王皆隆礼优渥，恭敬供养。所有无上密教中欢喜、忿怒、求财、得权、降魔、医病、长寿，诸多供养修持仪轨，外内密诸多作法，及显教诸多经论，乃至在汉族所得阴阳、五行、医卜、星相诸学，皆按部次，汇制成帙，装璜美丽。先讲解，次传授，次修习，如说而行。复以伞盖、音乐、香花、灯彩，捧舁经卷，游行于市，令民众周知，用资敬信，深种善根。民众肩摩毂击，踊跃欢喜。
当诸班者达诵经开光时，兰格银波遇王于途。王曰：朕为国主，尔应礼拜。兰格银波答曰：王有疾时，臣僧依法祈祷，不辞疲劳，及远涉印度，苦习秘法，为王宏利护助。王不见许，而反弃之，何故？王不应，兰格心恶之，谓王不明赏罚，遂奔西藏南方罗那喀尔觉地而自修持。尔时印度诸班者达劝王曰：王翻经宏法，功德浩大，若生骄慢，便不足观。宜召兰格银波返，加以礼敬，方合王崇隆三宝，仪化兆民本意。王乃出郭门，亲迎兰格设座与共，并躬自礼拜，见者皆惊讶称叹。卿相等猜忌甚，先设伏兵，刀剑齐发，而刺兰格。兰格以内义印向外挥之，卿相及士兵所持凶器，尽行坠落，王兀坐失色。兰格旋顿其足，口作吽吽声遣吉祥天母、马哈噶纳大护法，雷震俄香石山。众大震怖，悚惧莫名。王亦迷闷，良久乃苏，起而礼拜，人民莫不恭敬围绕，服其威德；方知王信佛之毅力卓见，非偶然也，
每白月八日、十日，黑月十一、十五日，常诵经，佛诞亦然，成为通例。修桥筑路，学佛者助其资。出家者得权，人皆敬慕。舟车不取其直。贫者学佛，富者周给之，或为工作书写，而供以衣食。显经供列大殿，密轨则别供一室，汉族学业亦同发达。翻经时期，经历十有三载，谓之赤松得真本纪可，谓之大师西藏应化史略亦可，此藏中佛法发展之大略也，
嗣后诸尊佛像，皆专修宫殿供之。凡显密两教经轨之来历，及密乘菩萨之本事，皆缕晰记载，为后世作证明。复以宴乐歌舞，戏曲音乐等，供养诸班者达。
复次，容波加密磅乃大平原也，特营庄严宫室。凡西藏所有金银宝珠，及留学法师所译经典，尽供藏此处。大师莅临，赞美王及各班者达。留学法师诸多功德竟，于是贝马灭札往五台山，各班者达返印度，汉族来者各还其故土。留学法师分往各处宏法，或入深山用功；惟大师暨跛得萨埵留藏，常伴王宏利不绝。王之公主殇，大师为慰王故，说其宿命，及将来受生因缘，并以后某年战争，某年平乱，某年利生宏法，因缘甚长，以文繁从略。
王请命大师：现在无论，他年法衰时，宜如何施其善巧，以为救济？恳大师预记，以神力藏之地水火风空诸处，昭示后世；并序其救世者之父母姓氏，及其出家应化因缘，时会到来次第发现，指导来者引为南针。大师允其请，详记之，文繁从略。
大师曰：我之经轨，犹如毒蛇之首，用之善巧则得其珠，否则反为所中伤。聪听本师言教，自观本心用功，不择贫富贵贱，必选其实心信仰者而传。一切人前，皆宜谦和，勿稍骄矜，勿贻憾于人。我于尔所时，经典法教，业已传竟。印度西南方阿雅普林地，有大恶族，其人身量，敌此土九人身之巨，我当往度之。我无去来，惟信我者，我即现在其前而为说法。
王为大师祖饯，供养诸多奇珍。将来度化之预记布置已成，王心慰甚，但闻大师将往阿雅普林，中怀难舍，复恳留大师在藏教化，大师许之。
大师诸弟子如何成佛之本事，经典已载，兹不赘述。大师应化地域甚伙，其在西藏，身成佛之地，曰咱结容中；口成佛之地，曰山阴青普；心成佛之地，曰罗那喀尔却；功德成佛之地，曰牙隆写布惹；技能成佛之地，曰忙喀孙格重。又牙隆写布惹及山阴青普二地，与印度之斯予察尔释迦苦行地相同，鸟巢其上，亦安住不动，必以难行苦行示现，始足教导来者，圭臬后世。此大师在藏中修持示迹之大略也，
王问大师：南阎浮提佛化之变迁如何？大师曰：释迦教住世，原有五千五百年之因缘，因度女人减少五百年，可有五千年之佛化。每百年减寿一岁，教亦下降，逐渐减至人寿十岁时，其教遂衰。彼时人民稀少，并无礼教，故法亦澌灭殆尽。
人寿五十岁时，无上密乘，逐渐发达。嗣后年月日时分，续续寖变，精华渐减，糟粕仅存。尔时内外大战，风俗浇薄，毁坏往古佛像、经典、塔婆、制多；天运无常，晴雨不时；五谷不登，疾病难治；饿殍遍地，人不自主；虽兄弟亲戚，亦相讼诤；城池堡垒，诸多撤毁；天魔恶神，威势焕发；生时为鬼为蜮，不轨正道；死后憧憧，多堕鬼趣；有多佛徒，身虽出家，心不入道；女人多不贞良，操守不固；母女相猜，小儿不受约束；战争不已，疠疫时作；气候大变，寒暑失常。当尔所时，密教乃渐发达，
岁次在丑正月朔，藏俗庆度新年，大师告王：本年不贺新乃吉。王本听从，卒为宰相权臣所阻，背不遵命。大师谓：庆岁犹可。循例走马，决宜禁止。众仍不听。王遂驰骋，马撞树枝，中伤右胁，病至三月，薨于松喀儿地。时王春秋，五十有九。
大师摄政十有四年。王子木连整波既成人，众议当绍王位。忽为王妃所弑，乃立其仲子木得整波为王。即位后，忧伤失怙，并虑大师不获久留。大师告之曰：生死无常，愁忧无补，宜宏佛法。我摄位以来，国中政教，逐渐昌明。我仍欲往阿雅普林地，度彼恶类。嗣王涕泪悲泣，诚恳攀挽。大师曰：神道不度，世间佛法碍难进展。我决定往，王勿苦留。嗣王供养大师金银珠宝、种种珍异，并请赐教开示。大师为说治国方略，并云：嗣后每月初十，必亲莅藏地，以为加持云。
大师至昌周地，为嗣王所聘印度翻经者二十有一人、大师大弟子二十有一人，及一切男女等灌顶，并传无上密法。夜半，大师口呼咱吽声。空中现一佛母，着蓝色裙，衣人皮衣，头戴五髑髅冠，左手持有发人头，右手持金刚杵柄三角尖刀，巡空一周。一切忿怒、欢喜、半喜半怒、九金刚等，皆于空中示现。次面达纳瓦自空中五色虹彩中下降，合掌恭敬，赞叹大师三十二相、八十种好诸多功德。复谓后世供奉大师者，所有息增怀诛四法，如治病、求权、求财、降魔等，皆能满愿；一切地水火风空诸多灾难危险，皆得免除；犹如摩尼，所求如意云云。大众谛听，欢喜信受。大师复为嗣王木得整波灌顶，命其法名曰确卓蒲甲尔波。复为说其宿世因缘，知嗣王曾为大师之大弟子，转身七世。其最后身成佛，以其尸体，化为甘露，供养大众，食其肉者，皆得成佛，广结众缘，故报感为王。
复次，嗣王之皇太妃三人，特筑一室，松石嵌成，闭关于此。礼请大师，求一简要之法，以期即身取证者。大师示以生死事大，无常迅速，当勤精进。先诵四皈依，次发菩提心，次寻求喇嘛以为依止，次习定。初不久坐，逐渐加增；如屋漏雨滴，但间其时，不忘其功。心不拘执，身随所安，且藉禅定，以为基础。任何念起，知而勿随。心不贪欲，善恶念起，不加修整，惟常觉照。若见光影，美恶好丑，不加惊喜，惟澄心谛观。此基不立，则所修难成，佛心自心，本自如如。我见解脱，一心不乱，即谓成佛。盖大师垂教，简明易入，无论业障轻重，宿缘浅深，遇斯教者，必定成佛。随缘摄受，无有欣厌，任何根机，皆堪教诲，诚为有空不住，妙彰中道者矣，
复次，写不拉，大师静坐之地也。有别噶儿、纳噶纳卡、纳呼纳三大护法，行者礼敬供养，灵感卓著，利益实多。
大师回至桑依地，请嗣王至，告之曰：若有疑难，恣尔咨询。我不尔欺，尔勿我疑。欺诳非法，疑师有罪。供养喇嘛，朝夕随从，少壮懈怠，老悔无及。命悬弹指，倏忽即灭，勤勇修学，是为第一。成佛法门，观心为最，心无所住，其相惟如。勿助勿忘，非有非空，如是常恒，二心不生。慈悲为怀，度生为念，一切行处，不贰不迁。随顺修学，庶乎近焉。大师宣示既毕，拟往忙约儿拱汤地。嗣王决于其处，预备祖饯。
岁次在申，孟秋之月，大师起程。王率臣工士女，车驾随从，送至松喀儿地。众请大师更传一法，大师述六趣众生苦报綦详，谓：生老病死，解脱匪易。欲求出离，当恪遵喇嘛训诫，修习显密经轨、出要之道。惟此一事为实，否则轮回苦海，无有出期。文繁从略。
复至拉萨地，为释迦及观音像开光，四众弟子及医师等咸来礼敬，求为开示。大师所云，文繁不述。义谓成佛之法，非从外求，敬信师言，内寻自心；日事工作不舍所观，夜入梦寐能持自心，时机成熟便大解脱。随至巴塘理塘诸地，多数人民欲随大师同行，大师曰：尔等死时，我自当至。勿劳尔请，勿庸尔送。
大师在拱汤行时，传授避免地水火风空诸险难之秘轨，凡十有三法。传毕，大师诵吽吽声，空中降下一马，四天王捧马足，天女围绕，鞍饰宝珠，四士护卫，前勒衔辔。群见大师骑马升天，渐近日边，影像乃寂。众皆静坐，心默威仪。大师弟子有神通者，见大师往印度，经过展布杀列地，复至孙噶纳，坐于白花树下，有恶神王妃嫔千人环跪学法。其恶神王阴识为大师调伏，度生安养，遂夺彼身舍为王，教化成佛者计二十有五人。
本书乃大师佛母，曰叶兴磋加者所纪录，藏在石罅。后有大师之弟子曰乌简灵巴取出，缮写流通，以垂后世云。
叶兴磋加乃般若佛母之化身，生于西藏展母达之富家。叶兴，智慧义；磋，海义；加，涨义。其初生时，舍侧海水，凸出水岸，以人地双喻其名。生后不食人乳。其舍宅柱上，感生乳头，分泌树浆，吸之成长。今其宅舍乳头，犹了了可辨云。
发愿回向四恩加被，恭辑经相；过当求忏，功悉回向；冀兹胜宝，如佛亲降；三界所瞻，悉登慈航。法施功德，无量无边；发心赞助，广种福田；愿诸大德，功不唐捐；经相住世，果满功圆。发菩提心，利他为首；六度万行，恩施九有；愿诸同道，为不请友；光光互摄，作狮子吼。师恩浩荡，穷劫难忘；祈请师尊，乘愿再来；悲智双运，普度有情；师资涵摄，智慧圆成。以此功德，上供下施；川流不息，行无缘慈；遍满虚空，普周法界；四圣六凡，圆融无碍。
本卷为诺那上师亲口译述。笔受者有闻必录，不敢妄加删润；义理未明，宁缺勿滥。自首至尾，都为三万一百余字。原本略去繁文者，率有三之二，在康藏为四众朝夕恒诵之本。在吾华族，此特创见，无论汉唐以来未之前闻，既有元一代崇重白教，于此史略亦无译传。东密远绍龙树，推尊大日，阿达鲁马与夺洁枪之名字未经于耳。莲华生大师与释迦佛之关系，三藏诸部译传阙如。弘法大师之判教，秘密庄严亦止于第三级之瑜伽，匪特三约噶未涉其藩，即四母咱亦非其齐。上师慈愍，挈领提纲，略示端倪。渴望大心菩萨，继踵追踪，沟通汉藏，详加探讨；得于文殊真实名经甚深秘偈，广加阐释；及四灌、五缘、十三地、因道果等诸多教义，有所发明；彻法源底，究竟菩提；庶几本大道，达中和克致。若乃泥执菩提道，秘扃金刚持；研相辨性，蹉跎半世；幼童株守经教，皓首茫无际涯。其或矜奇母咱起正之分，沉酣朅磨喜乐之域；壮落邪戏，衰甘颓弃；菩提涅槃，尚在遥远。果能于母咱约噶师资秉承之深，极高蹈中之妙；般若秘密，兼互钩索；则果海在，何有望洋兴叹之恨；陀那蕴心，绝无滞寂沉空之虞；红白两教，威震康藏；谭玄说妙，空言何补；杲日经天，妖氛敛迹；洪钟雷鸣，瓦缶绝响矣。海内仁者，乐于本卷，翻印流通，启众敬信，无任随喜。若于无上瑜伽，奥义深旨，或有未达，幸勿擅加案语，窜衍本文。沉泥狭小劣见，深障广大幽微。凡夫浅识，臆测如来圣境，自诩宏法利生者，无有是处。谨依事实，聊为殿言。赞辞得貌，爰待后贤。
净圆附志。