陞座，云：蝸牛角上三千界，云月溪山共一家。既爾業緣無避處，不如隨分納些些。一不做二不休，還有共相建立底麼？
僧問：逢人即不出，出即便為人；逢人即出，出即不為人。未審如何？
師云：兩個無孔鐵鎚。
進云：把斷要津，還有為人處也無？
師云：百雜碎。
進云：恁麼則如龍得水去也。
師云：知則得。
問：如何是道中至寶？
師云：待你脫卻業識來，向你道。
進云：業識已脫，請師指示。
師云：種谷不生豆。
問：寶劍出匣，海蚌初開，向上宗乘，乞師直指。
師云：橫按鏌鎁全正令。
進云：恁麼則坐斷十方去也。
師云：七縱八橫。乃云：一向目視云霄，壁立千仞，則孤負諸圣；一向拖泥涉水，灰頭土面，則埋沒自己。如今恁麼也得，不恁麼也得，且貴正眼流通。還委悉麼？直饒高步毘盧頂，不稟釋迦文，婢視聲聞，奴呼菩薩底來，也須亡鋒結舌，自余故是出頭不得。所以道：三世諸佛只言自知，歷代祖師全提不起，一大藏教詮注不及，明眼衲僧自救不了。若據本分草料，猶是節外生枝。不涉化門一句作麼生道？陣云橫海上，拔劍攪龍門。下座。
陞座云：火不待日而熱，風不待月而涼，鶴脛自長，鳧脛自短，松直棘曲，鵠白烏玄，頭頭露現。若委悉得，隨處作主，遇緣即宗，竿木隨身，逢場作戲。有麼？有麼？
問：靈云見桃華，衲子如何通信？
師云：滿山紅爍爍。
進云：上機頓曉，中下何如？
師云：頂門上著眼。
進云：功夫不浪施去也。
師云：你腳跟下作麼生？
僧云：踏破澄潭月。
師云：當空轟霹靂。
進云：泥牛吼處天關轉，木馬嘶時地軸搖。
師云：闍黎還和得麼？僧拍手三下。
師云：錯！錯！錯！
進云：靈山授記，未到如此。
師云：不是苦心人不知。
進云：四海浪平龍睡穩，九天云靜鶴飛高。
師云：卻得闍黎共證明。乃云：我本無心有所希求，今此寶藏自然而至。上是天，下是地，左邊廚庫，右邊僧堂，前是佛殿三門，後是寢堂方丈，寶藏在什麼處？還見麼？如今坐立儼然，見聞不昧，光輝溢目，寂爾無垠，盡凡圣情，脫知見佛。
進云：倒騎鐵馬上須彌，踏斷曹溪流水聲。
師云：正在半途間。
進云：如何是第三句？
師云：出草入草要求人。
進云：妙喜剎中為雨露，無明山上起云雷。
師云：分明垂手處，仔細好生觀。
師乃云：至理自調然，千華曾現瑞，無在無不在，十方即目前。若是利根上智，一舉便解承當，既能截斷眾流，可以超今冠古。以如是智，以如是力，以如是心，以如是愿，明同杲日，寬若太虛。所以道：譬如虛空，體非群相，而不拒彼諸相發揮。又道：若人欲了知，三世一切佛，應觀法界性，一切唯心造。蓋此清凈本元，離去離來，離聲離色。若以真實正見契寂如如，雖二六時中不思不量，無作無為，至於動靜語默覺夢之間，無不皆是本地風光，本來面目，現諸祥瑞，現諸奇特，皆是從無量無邊劫海薰習種智，從清凈微妙根智如是應現。正當恁麼時如何？無相光中千佛現，一道清虛亘古今。
復舉：釋迦老子靈山會上說大般若，舍利弗於佛前問須菩提：夢中說六波羅蜜與覺時，是同是別？須菩提云：此義幽深，吾不能說。此會中有彌勒大士，次補佛處，可往問之。彌勒云：誰為彌勒？誰是彌勒者？
師拈云：還委悉麼？一句當機，萬緣寢削。更聽一頌：夢中說法覺無殊，妙用神通不出渠。誰是誰名總彌勒，祥光起處現心珠。下座。
本然居士請上堂，云：寸絲不掛，猶有赤骨律在；萬里無片云處，猶有青天在。若乃不盡去，未免者也周由。直饒一切坐斷，已落佛祖圈繢。到這，作麼生舉揚？作麼生提持？雖然如是，從上來有個現成公案，不免提持去也。古者道：吾有大病，非世所醫。僧後問曹山：未審是什麼病？山云：攢簇不得底病。僧云：未審一切眾生還有此病也無？山云：眾生若病，即非眾生。僧云：只如和尚還有麼？山云：正覓起處不得。大眾！此病即非世所醫，須要本分作家以金剛錐與他頂上一劄。正覓起處不得，也與一服，直教祖病、佛病、玄妙之病，機緣境界，悉灑灑落落，脫然解脫，不住解脫機。到這，羅籠不肯住，呼喚不回頭，古圣不安排，至今無處所。只這無處所，早是處所了也，直須千峰萬峰那邊承當得去好。等閑拈一機，舉一句，盡與人抽釘拔楔，解黏去縛，更說甚麼直指人心，更覓什麼見性成佛。正當恁麼時如何？不假纖毫力，碎佛祖窠窟。下座。
少保張丞相忌日請上堂，僧問：維摩大士去何從？千古令人望莫窮，不二法門今正問，夜來明月上高峰。只如維摩一默，意旨如何？
師云：逼塞虛空。
進云：恁麼則當陽無向背，覿體露全機。
師云：無你插嘴處。
進云：爭奈前三三，後三三。
師云：也是鞏縣茶瓶。
進云：只如文殊道我於一切處無言無說，與他一默，是同是別？
師云：落在第二頭。
進云：爭奈斬釘截鐵。
師云：橫按鏌鎁。
進云：只如無盡居士與和尚平昔道契相知，且道即今何在？
師云：為你說了也。
進云：學人今日小出大遇。
師云：你將什麼報恩？
進云：萬古碧潭空界月。
師云：閑言語！
師乃云：大眾！握佛祖鉗鎚，控作家爐鞴，烹煆古今，驗證衲僧，唯用向上一機，金剛王寶劍。臨濟祖師傳黃檗、馬祖此個機要，向大河之北獨振正宗，一喝分賓主，照用一時行，坐斷天下人舌頭，奔走四海云水，以至乃子乃孫傳此正見，用此真機。若非大解脫人，安能當陽證驗？憶昔無盡大居士，生平以此個事為務，徧寰海宗師無不咨參，到兜率山下逢見老衲，論末後句，始得脫體全真，言解道理一時脫卻，遂作偈云：鼓寂鐘停托鉢回，巖頭一拶語如雷。果然只得三年活，莫是遭他授記來。鏗金戛玉，虎驟龍驤，不妨具大機，得大用，以此正印，印天下叢林善知識。山僧昔在湖北相見，與伊電卷星馳，一言契證，表一如。居士功業書於竹帛，遺德在於生民，後來當此之日，撒手那邊行止。且道無盡居士向什麼處去？還委悉麼？大千沙界諸佛土，剎剎塵塵現勝身。
復云：盛德在生民，四方共欽仰，三教大宗師，秤頭有銖兩。七十九歲佛齊年，是日霜風亘霄壤，一聲振忽雷，前星墮云帳。麒麟掣斷黃金鎖，一躍直歸梵天上，萬載千秋著遺想。
鄭太師請上堂，僧問：萬機休罷時如何？
師云：坐斷毘盧頂。
進云：可謂風前一句超調御，擬問如何歷劫迷。
師云：只得拱手贊嘆。
師乃云：靈光未兆，萬匯含太虛；一氣既彰，華開世界起。過去諸佛、現在諸佛、未來諸佛，皆同個中出現；若天若人若群生，無不從是中流出。以一處明，百處千處光輝；一機轉，千機萬機歷落。所以道：凈法界身，本無出沒，大悲愿力，示現受生。然而此悲此愿此力，若是宿稟靈根，具超脫種智，則才生下時，已作獅子吼，已具大神通，至於若行若住若坐若臥，或放行，或把住，無不皆從諸圣頂上縱橫十字，乃至享福享壽享富貴多子孫，悉承渠儂威力。正當恁麼時一句作麼生道？重重彰瑞氣，一一涌金蓮。
復頌云：
威音已前靈苗秀，到今光彩轉新鮮。
萬卉芬芳風景麗，壽山高到大椿年。
大內慶國夫人請上堂，僧問：空劫中還有佛法也無？
師云：逼塞虛空。
僧云：未審學人向什麼處安身立命？
師云：蹉過也。
僧云：和尚喚什麼作虛空？
師云：闍黎問從何來？
僧云：三際斷時凡圣盡，十身圓處剎塵空。
師云：爭奈你踏不著。
師乃云：處處真，無回互；塵塵爾，有監覺。萬象以不見而見，萬法以不聞而聞。不見見其見，逼塞虛空；不聞聞其聞，包含萬有。離卻見不見、聞不聞，別有一段奇特事，要須是個大解脫機，大解脫用，然後方能歷落，起處全真。豈不見僧問云門：如何是塵塵三昧？門云：鉢飯，桶水。又僧問：如何是諸佛出身處？門云：東山水上行。一等是個時節，樸實頭處直是樸實頭，孤危峭峻處直是孤危峭峻。正當恁麼時，將個什麼提持？將個什麼眼目辨別？還委悉麼？試玉須經火，求珠不離泥。
復頌云：
此心含法界，明契本來人。
千祥如霧集，萬善若云臻。
上堂云：我我我，渠渠渠，千圣頂乃遽廬。不是心，不是物，一口吞盡三世佛。浮幢王，香水海，拈起擲向他方外。凈躶躶，赤灑灑，萬象森羅無縫罅。平懷的實鎮巍然，饑來吃飯困來眠。下座。
大內貴妃請上堂，云：一句子出於千圣頂門，一妙機發於無盡寶藏，迥無依倚，杳絕端倪，非色非心，非如非異。盡虛空，窮法界，都盧是個大解脫門，你諸人浩浩地於中出入，還覺寒毛卓豎麼？若向腳根下一念不生，全體顯露，則凈躶躶，活鱍鱍，要行即行，要住即住，要用即用，要休即休，不指第二頭，不落第二見。到這，亘古亘今，凝然寂照。若踏著去，透脫生死，是甚閑事！能以無漏根力建法幢，立宗旨，衣被一切群靈，盡未來際，無有窮盡。正當恁麼時，且道承誰恩力？還委悉麼？五蘊山頭無相佛，放光動地廓周沙。頌云：
一心無住著，徧界法王家。
崇成無漏福，端坐寶蓮華。
上堂，陞座云：正令已行，十方同應，獻華酌水，全藉傍人。還有共相證明底麼？
僧問：唱罷御樓一曲，高陞浮玉孤峰。未過揚子江，如何道得接手句？
師云：風不來，樹不動。
進云：只這何異妙峰頂？
師云：吹毛寶劍當頭截。
進云：忽若德云比丘出來道個隔，和尚如何轉身？
師云：也則摸索不著。
進云：爭奈處處無回互，頭頭不讓機。
師云：七日何曾得見來？
進云：設使親見，也只是山上底。
師云：苦屈之詞最難吐。
進云：學人若也通消息，只恐揚子江水逆流去。
師云：三十棒且待別時。
師云：大道無背面，真機有卷舒。撮大地如陶家輪，運大千向針鋒上，猶未是寰中正令，閫外全威，所以萬國仰瞻，同歸舜日，靈光一道，共照皇家，重興佛祖道場，追還普天寶所，正令全提，主賓同用。山僧今日得奉一人圣詔，傍資宰輔威權，共建法幢，豎立宗旨。揚子江心，滔天滾浪；妙峰孤頂，舒卷閑云。是處著眼不前，頂正令全現，若是個同得同用，同殺同活底，共一眼見，共一耳聞，同一口宣，同一音演，更無異緣，亦無異見，說什麼九十六種、二十五有，正要當頭辨取，一時列在下風。且如今應時應節事作麼生道？一句迥超今古格，萬年仰祝圣明天。
上堂云：大眾！赤肉團上，人人古佛家風；毘盧頂門，處處祖師巴鼻。拈一機，千機萬機通透；用一句，千句萬句流通。不假他人，全彰己用。若也人人恁麼返照，則亘古亘今，凝然寂照，一段光明，非中非外，非色非心，行棒也打他不著，行喝也喝他不得，直得凈躶躶，赤灑灑，是個無生法忍不退轉輪，截斷兩頭，歸家穩坐。正當恁麼時，不須他處覓，只此是西方。
錢學士請陞座，云：透生死關，出有無見，脫佛祖機，超格則量，須是利根上智，一聞千悟，直下承當始得，撒手那邊，更無余事。所以道：幾回生，幾回死，達者悠悠無定止。自從頓悟了無生，於諸榮辱何憂喜？諸人還識無生麼？劫火洞然毫末盡，青山依舊白云中。
陞座云：蓋天蓋地，觸處逢渠；亘古亘今，全彰正體。法無異相，不落生滅；時無異緣，不涉春秋。所以道：處生死流，驪珠獨耀於滄海；踞涅盤岸，桂輪孤朗於碧天。如是則人人腳根下輝騰今古，迥絕見知，六處惹絆不住，三界收攝不得，唯當陽直截承當，便見透脫分曉。正當恁麼時如何？天上有星皆拱北，人間無水不朝東。下座。
上堂云：法身無相，應機現形；法眼無瑕，隨照監物。安排不得處，是天真佛；受用不及處，乃向上機。若能上絕攀仰，下絕己躬，鼻孔摩觸家風，髑髏常干世界，則一為無量，無量為一，小中現大，大中現小，更討甚麼生死去來？地、水、火、風、聲、香、味、觸，都盧是個真實人體，還有人向個承當得麼？識取摩尼無價珠，當來受用無窮極。
黃運使請上堂，云：大眾！一句截流，鐵壁銀山莫湊泊；萬緣俱透，照地照天絕羅籠。明明無覆藏，歷歷非照用。三世諸佛出興，唯此一事；歷代祖師傳持，亦此一心。所以般若如大火聚，般若如無盡藏，般若如泛海舟檝，般若如照夜明燈。若向下委曲提持，則敲床豎拂，瞬目揚眉，或語或默，說有說無；若向上提掇，如擊石火，似閃電光，有時行棒，有時行喝，有時箭鋒相拄，有時佛眼覷不見。雖然如是，猶有向上向下，忽遇其中人，卻沒許多般事，只是現成。所以道：山是山，水是水，天是天，地是地，不移易一絲毫。正當恁麼時，還委悉麼？萬邦有道歸皇化，偃息干戈樂太平。
鄭龍學請上堂，云：相逢不拈出，舉意便知有。且道此意作麼生舉？知有個什麼？若論佛論祖，論玄論妙，論機論境，論棒論喝，盡是末邊事。上頭還著得麼？若著得去，盡十方世界香水海向一毫頭上見得物物頭頭，初無變易；若向一毫端蹉過，設使用得七穿八穴，亦沒交涉。只如有交涉一句，你作麼生道？咭嘹舌頭三千里，壺中日月自分明。
上堂云：靈山話月，語密難藏；曹溪指月，心真莫測。倒卻門前剎竿著，已落第二頭；金剛堦下蹲，神龜火走，猶落第三首。只如未有佛祖已前，還有恁麼時節麼？到這，不論懵底，唯是俊流。還委悉麼？巨浪涌千尋，澄波不離水。
耿左丞請上堂，云：無佛世界是般若光，百千圣賢是般若用，金剛正體是般若根，摧魔城壘是般若力。有如是自在威神，得如是解脫知見。用一絲毫，千里萬里盡光輝；拈一絲毫，無邊世界無變易，全體承當，如如不動。所以乃佛乃祖提持此事，令一切人各各於根腳下洞明正見，得其光，顯其用，證其根，獲其力。正當恁麼時如何？天上有星皆拱北，人間無水不朝東。
陳大夫請上堂，師云：有句無句，初無兩端；如藤倚樹，打作一片；樹倒藤枯，忍俊韓盧；呵呵大笑，金毛獅子。若是鐵眼銅睛，當陽覷透，便可以把斷要津，不通凡圣，終不向他語言作窠窟，機境上受羅籠。所以道：言無展事，語不投機，承言者喪，滯句者迷。不落語言，不立機關，布漫天網，打沖浪魚，垂萬里鉤，駐千里烏騅，也須還他大達之士始得。所以趙州勘破處為方便，玄沙蹉過處驗作家，雪峰輥球，云門顧監，睦州現成，俱胝一指，如生鐵鑄就，通上徹下，只要個本分人。忽若總不恁麼又作麼生？委悉麼？了取平常心是道，饑來吃飯困來眠。復頌云：
即心即佛開心印，非佛非心蹈大方。
當處分身千百億，普光明殿放毫光。