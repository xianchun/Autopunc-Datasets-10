尔时，佛告舍利弗：举要言之，现在诸佛说不可尽。舍利弗！譬如东方恒河沙世界，南方恒河沙世界，西方恒河沙世界，北方恒河沙世界，上下四维恒河沙世界，彼一切世界下至水际、上至有顶满中微尘。舍利弗！于意云何？彼如是微尘可知数不？
舍利弗言：不也。世尊！
佛告舍利弗：如是同名释迦牟尼佛现在世者，我现前见彼诸佛，母同名摩诃摩耶，父同名输头檀王，城同名迦毗罗，彼诸佛第一声闻弟子同名舍利弗、目揵连，侍者弟子同名阿难。何况种种异名母？异名父？异名城？异名弟子？异名侍者？
舍利弗！彼若干世界，彼人于何等世界着微尘？何等世界不着微尘？彼诸世界若着微尘及不著者，下至水际、上至有顶。舍利弗！复有第二人取彼微尘，彼若干微尘数尔所佛国土，阿僧祇亿百千万那由他世界，过尔所世界为一步。舍利弗！彼人复过若干微尘数世界为一步，彼人如是过百千万亿那由他阿僧祇劫行乃下一尘，如是尽诸微尘。舍利弗！如是若干世界，若着微尘及不著者满中微尘，复更着十方世界。舍利弗！复过是世界，若着微尘及不著者，彼诸世界下至水际、上至有顶满中微尘。
舍利弗！复有第三人，取彼尔所微尘，过彼尔所微尘数世界为一步，彼若干百千万亿那由他阿僧祇劫行乃下一尘，如是尽诸微尘。
复有第四人，取彼若干微尘数世界。若着微尘及不著者，下至水际、上至有顶满中微尘。舍利弗！于意云何？彼诸微尘可知数不？
舍利弗言：不也。世尊！
佛告舍利弗：彼若干微尘可知其数，然彼同名释迦牟尼佛，母同名摩诃摩耶，父同名输头檀王，城同名迦毗罗，第一弟子同名舍利弗、目揵连，侍者弟子同名阿难陀，彼佛不可知数。舍利弗！如是第五人、第六、第七、第八、第九、第十人。
舍利弗！复有第十一人，是人彼若干微尘中取一微尘，破为十方若干世界微尘数分，如是余微尘亦悉破为若干世界微尘数分。舍利弗！于意云何？彼微尘分可知数不？
舍利弗言：不也。世尊！
佛告舍利弗：复有人过彼若干微尘分佛国土为一步，如是速疾神通，行东方世界无量无边劫下一微尘，东方尽如是微尘。若着微尘及不著者，下至水际上至有顶满中微尘。如是南方乃至十方，下至水际上至有顶满中微尘。舍利弗！于意云何？彼微尘可知数不？
舍利弗言：不也。世尊！
佛告舍利弗：彼若干微尘分可知其数，然现今在世同名释迦牟尼佛，母同名摩诃摩耶，父同名输头檀王，城同名迦毗罗，第一弟子同名舍利弗、目揵连，侍者弟子同名阿难陀，不可知数。何况种种异名佛？异名母？异名父？异名城？异名弟子？异名侍者？
舍利弗！我若干微尘数劫住世，说一同名释迦牟尼不可穷尽。如是同名然灯佛、同名提波延佛、同名灯光明佛、同名一切胜佛、同名大称佛、同名波头摩胜佛、同名毗婆尸佛、同名尸弃佛、同名毗舍浮佛、同名拘留孙佛、同名拘那含牟尼佛、同名迦叶佛。如是等同名乃至异名侍者，现在世者我今悉知，汝等应当一心敬礼。
尔时，佛告舍利弗：若善男子、善女人求阿耨多罗三藐三菩提者，当先忏悔一切诸罪。若比丘犯四重罪，比丘尼犯八重罪，式叉摩那、沙弥、沙弥尼犯出家根本罪，若优婆塞犯优婆塞重戒，优婆夷犯优婆夷重戒，欲忏悔者，当净洗浴着新净衣不食薰辛，当在静处修治室内，以诸幡华庄严道场，香泥涂画悬四十九枚幡，庄严佛座，安置佛像，烧种种香栴檀沉水，薰陆多伽罗苏挞陀，种种末香涂香，烧如是等种种妙香散种种华，兴大慈悲愿救苦众生，未度者令度，未解者令解，未安者令安，未得涅槃者令得涅槃。昼夜思惟如来本行苦行，于无量劫受诸苦恼不生疲厌，为求无上菩提故，于一切众生自生下心如僮仆心。
若比丘忏四重罪，如是昼夜四十九日，当对八清净比丘发露所犯罪，七日一对发露，至心殷重悔昔所作，一心归命十方诸佛，称名礼拜随分随力，如是至心满四十九日罪必除灭，是人得清净时当有相现。若于觉中、若于梦中，见十方诸佛与其记莂。或见菩萨与其记莂，将诣道场共为己伴，或与摩顶示灭罪相。或自见身入大会中处在众次，或自见身处众说法，或见诸师净行沙门，将诣道场示其诸佛。
舍利弗！若比丘忏悔罪时，若见如是相者，当知是人罪垢得灭，除不至心。若比丘尼忏悔八重罪者，当如比丘法，满足四十九日当得清净，除不至心。
若式叉摩那、沙弥、沙弥尼，忏悔根本重罪，当对四清净比丘、比丘尼，如上法满二十一日当知清净，除不至心。
若优婆塞、优婆夷忏悔灭罪，应当至心恭敬三宝，若见沙门恭敬礼拜生难遭想，请诣道场设种种供养，当请一比丘心敬重者，就其发露所犯诸罪至心忏悔，一心归命十方诸佛称名礼拜，如是满足七日，必得清净除不至心。
尔时，世尊而说偈言：得成菩提降伏魔，自在经行道树下，证无障碍眼及身，法界平等如虚空。十亿国土微尘数，菩萨弟子众围绕，得于一切寂静心，善住普贤诸行中。佛身相好妙庄严，放于种种无量光，普照十方诸国土，诸佛不可思议力，见诸国土悉无垢，无量妙色清净满，诸佛所有胜妙事，承佛神力见大众。东方世界名宝幢，远离诸垢妙庄严，彼处自在宝灯佛，于今现在彼世界。南方颇梨灯国土，清净妙色普严净，摩尼清净云如来，现今在世说妙法。西方无垢清净土，名为安乐妙世界，彼自在无量寿佛，菩萨弟子现围绕。北方世界名香灯，国土清净甚严饰，无染光幢佛所化，现今自在道场树，琉璃光明真妙色，国土清净胜庄严。无碍光云佛如来，于今现在东北方，光明照幢世界中，现见满足诸菩萨。自在吼声佛彼处，现今在于东南方，种种乐乐佛世界，摩尼庄严妙无垢。胜妙智月如须弥，现今在于西南方，现见西北方如来，弥留光明平等界，彼处大圣自在佛，弟子菩萨众围绕。下方世界自在光，国土清净宝炎藏，光明妙轮不空见，佛今住彼妙国土。上方世界光炎藏，彼世界名净无垢，普眼功德光明云，现见菩提树下坐。
尔时，舍利弗等大众，承佛神力见十方过去未来现在诸佛无量无边。尔时，舍利弗在大众中悲泣流泪，白佛言：希有世尊！若善男子、善女人，不发阿耨多罗三藐三菩提心者不得成佛。我等昔来犹如腐草，虽经春阳无悕秋实。
尔时，慧命舍利弗则从座起，偏袒右肩右膝着地，合掌白佛言：世尊！愿更广说十方所有诸佛名号，我等乐闻。
尔时，佛告舍利弗：汝当至心谛听，我为汝说。舍利弗！从此世界东方过百千亿世界，有佛世界名然灯。彼世界有佛，名宝集阿罗诃、三藐三佛陀，现在说法。舍利弗！若善男子、善女人，闻彼佛名至心受持忆念，是善男子、善女人毕竟得七觉分三昧，得不退转阿耨多罗三藐三菩提心，超越世间六十劫。
尔时，世尊以偈颂曰：东方然灯界，有佛名宝集，若人闻名者，超世六十劫。
舍利弗！东方有世界名宝集，彼世界有佛，名宝胜阿罗诃、三藐三佛陀，现在说法。若善男子、善女人闻彼佛名，至心受持忆念读诵合掌礼拜。若复有善男子、善女人，以满足三千大千世界珍宝布施，如是日日布施满一百岁，如此布施福德比前至心礼拜功德，百分不及一，千分不及一，百千分不及一，数分不及一，算分不及一，譬喻分不及一。
尔时，世尊以偈颂曰：宝集世界，有佛宝胜，若人闻名，施不及一。
舍利弗！从此东方过八百世界，有佛世界名香积世界，有佛名成就卢舍那阿罗诃、三藐三佛陀，现在说法。若人闻彼佛名，受持读诵忆念礼拜，超越世间五百劫。
舍利弗！从此世界东方过千世界，名树提跋提。彼世界有佛，名卢舍那镜像阿罗诃、三藐三佛陀，现在说法。若善男子、善女人闻彼佛名，受持读诵，至心忆念，恭敬礼拜得脱三恶道。
舍利弗！从此东方过二千世界，有佛国土名无量光明功德。彼世界有佛，名卢舍那光明阿罗诃、三藐三菩陀。若善男子、善女人闻彼佛名，五体投地深心敬重，受持读诵恭敬礼拜，是人超越世间二十劫。
舍利弗！东方过千世界有佛国土名可乐，彼佛名不动应供、正遍知。若善男子、善女人闻彼佛名，受持读诵恭敬礼拜，是人毕竟不退阿耨多罗三藐三菩提，一切诸魔所不能动。
舍利弗！东方过千世界有佛世界名不可量。彼处有佛，名大光明阿罗诃、三藐三佛陀，现在说法。若善男子、善女人闻彼光明佛名，受持读诵恭敬礼拜，是人常不离一切诸佛菩萨，毕竟得不退转阿耨多罗三藐三菩提。
舍利弗！从此佛国土，东方过六十世界，有佛世界名然灯炬，佛名不可量声阿罗诃、三藐三佛陀，现在说法。若善男子、善女人闻彼阿弥陀佛名，三遍称南无无量声如来、南无无量声如来、南无无量声如来，是人毕竟不堕三恶道，定得阿耨多罗三藐三菩提。
舍利弗！复过彼世界度千佛国土，有佛世界名无尘。彼有佛同名阿弥陀劬沙阿罗诃、三藐三佛陀，现在说法。若善男子、善女人闻彼佛名，深心敬重受持读诵恭敬礼拜，是人超越世间十二劫。
舍利弗！复过二十千佛国土，有佛世界名难胜，彼处有佛，名大称阿罗诃、三藐三佛陀。若善男子、善女人闻彼佛名，合掌作如是言：南无大称如来。若复有人以须弥山等七宝，日日布施满一百岁，比闻此佛名礼拜功德，百分不及一，乃至算数分不及一。
舍利弗！复过三千佛国土有世界名光明，佛名宝光明阿罗诃、三藐三佛陀。若善男子、善女人受持彼佛名，超越世间一百劫，得不退转阿耨多罗三藐三菩提。若有人不信闻名得如此功德，是人当堕阿鼻地狱满足一百劫。
舍利弗！东方过十千佛国土，有世界名光照明，彼处有佛，名得大无畏阿罗诃、三藐三佛陀，现在说法。若善男子、善女人闻彼佛名，受持读诵恭敬礼拜，是人毕竟得大无畏，摄取无量无边功德聚。
舍利弗！过七千佛国土有世界，名摩尼光明，彼处有佛，名然灯火阿罗诃、三藐三佛陀，现在说法。若善男子、善女人闻彼佛名，至心恭敬礼拜受持读诵，是人摄得如来十力。
舍利弗！复过八千佛国土，有世界名真实，彼世界中有佛，号实声如来阿罗诃、三藐三佛陀，现在说法。若善男子、善女人闻彼佛名，受持读诵至心礼拜，是人毕竟得四圣谛，毕竟得阿耨多罗三藐三菩提。
舍利弗！复过二十千佛国土，有佛世界名光明，佛名无边无垢佛阿罗诃、三藐三佛陀，现在说法。若善男子、善女人闻彼佛名，至心信受受持读诵恭敬礼拜，若复有人以满三千大千世界七宝布施，比闻无垢佛名受持读诵功德，千万分不及一，乃至算数分不及一。何以故？若众生善根微薄，不能得闻无垢佛名。若有善男子、善女人，闻无边离垢如来名，是人非于一佛所种诸善根，亦非千佛所种诸善根，是人乃是百千万佛所种诸善根，是人超越世间四十八劫。
舍利弗！东方过九千佛国土，有世界名妙声，佛名月声阿罗诃、三藐三佛陀，现在说法。若善男子、善女人闻彼佛名，能受持读诵至心礼敬，是人所得一切功德，百法具足如满月，毕竟得阿耨多罗三藐三菩提。
舍利弗！复过十千佛国土，有世界名无畏，佛名无边称阿罗诃、三藐三佛陀，现在说法。若善男子、善女人闻彼佛名，受持读诵合掌作如是言：南无无边称世尊。若复有人七宝如须弥等布施，日日如是满足百年，此福德聚比持佛名功德，百分不及一，乃至算数譬喻所不能及。
舍利弗！复过千五百佛国土，有世界名曰然灯，佛名日月光明阿罗诃、三藐三佛陀，现在说法。若善男子、善女人闻彼佛名受持读诵，䠒跪合掌右膝着地，三遍作如是言：南无日月光明世尊、南无日月光明世尊、南无日月光明世尊。是人速成阿耨多罗三藐三菩提。
舍利弗！复过三十千佛国土，有世界名无垢，佛名无垢光明阿罗诃、三藐三佛陀，现在说法。若善男子、善女人、天、龙、夜叉、罗刹、若人非人，闻是佛名，毕竟不退阿耨多罗三藐三菩提，不入恶道。
舍利弗！东方过十千佛国土，有世界名百光明，佛名清净光明阿罗诃、三藐三佛陀，现在说法。若天、龙、夜叉、非人闻名者，必得人身，远离贪瞋痴烦恼，若人闻不信者，六十千劫堕大地狱。
舍利弗！复过百佛国土，有世界名善德，佛名日光明阿罗诃、三藐三佛陀，现在说法。若人毕竟清净心称此佛名，所得功德满足如日轮，毕竟能伏一切诸魔外道，超越世间三十劫。
舍利弗！复过六十千佛国土，有世界名住七觉分，佛名无边宝阿罗诃、三藐三佛陀，现在说法。若人闻彼佛名，是人具足得七觉分，能置众生着胜宝中，毕竟成就无量功德聚。
舍利弗！复过五百佛国土，有世界名华镜像，佛名华胜阿罗诃、三藐三佛陀，现在说法。若人闻彼佛名信心敬重，彼人一切善法成就如华开敷，超越世间五十五劫。
舍利弗！复过百千亿佛国土，有世界名远离一切忧恼，佛名妙身阿罗诃、三藐三佛陀，现在说法。若人闻彼佛名至心敬重礼拜供养，是人毕竟远离一切诸障不入恶道，超越世间无量劫。
舍利弗！复过那由他佛国土，有世界名平等，彼处有佛，号法光明清净开敷莲华阿罗诃、三藐三佛陀，现在说法。若人得闻彼如来名受持不忘者，永离三恶道。
舍利弗！若比丘、比丘尼、优婆、塞优婆夷，欲忏悔诸罪，当净洗浴着新净衣，净治室内敷设高座安置佛像，悬二十五枚幡，种种华香供养，诵此二十五佛名，日夜六时忏悔，满二十五日，灭四重八重等罪，式叉摩那、沙弥、沙弥尼，亦复如是。
尔时，舍利弗白佛言：世尊！唯愿世尊，为我说过去七佛名姓寿命长短，我等乐闻。
佛告舍利弗：谛听！谛听！当为汝说。舍利弗！过去九十一劫有佛，名毗婆尸如来。过去三十劫有佛，名尸弃如来。彼劫中复有毗舍浮如来，自此以后无量无边劫空过无佛。至贤劫中有四佛：拘留孙佛、拘那含牟尼佛、迦叶佛，我释迦牟尼佛。
毗婆尸佛寿命八十千劫，尸弃佛寿命六十千劫，毗舍浮佛寿命二千劫，拘留孙佛寿命十四小劫，拘那含牟尼佛寿命三十小劫，迦叶佛寿命二小劫，我现在最少寿命一百岁。
毗婆尸佛、尸弃佛、毗舍浮佛，刹利家生。拘留孙佛、拘那含佛、迦叶佛，婆罗门家生。舍利弗、我释迦牟尼佛，刹利家生。
毗婆尸佛、尸弃佛、毗舍浮佛，三佛姓拘邻。拘留孙佛、拘那含牟尼佛、迦叶佛，此三佛姓迦叶。舍利弗、我释迦牟尼佛，姓瞿昙。
舍利弗！毗婆尸佛波吒罗树下得阿耨多罗三藐三菩提；尸弃佛芬陀利树下得阿耨多罗三藐三菩提；毗舍浮佛莎罗树下得阿耨多罗三藐三菩提；拘留孙佛利沙树下得阿耨多罗三藐三菩提；拘那含牟尼佛尸优头跋树下得阿耨多罗三藐三菩提；迦叶佛尼拘律树下得阿耨多罗三藐三菩提；我释迦牟尼佛阿说他树下得阿耨多罗三藐三菩提。
毗婆尸佛三集声闻，尸弃佛三集声闻，毗舍浮佛再集声闻，拘留孙佛一集声闻，拘那含牟尼佛一集声闻，迦叶佛一集声闻，我释迦牟尼佛一集声闻。
毗婆尸佛第一声闻弟子，一名吉沙、二名看荼。尸弃佛第一声闻弟子，一名胜、二名自在。毗舍浮佛第一声闻弟子，一名星宿、二名上。拘留孙佛第一声闻弟子，一名疾、二名力。拘那含牟尼佛第一声闻弟子，一名活、二名毗头罗。迦叶佛第一声闻弟子，一名输那、二名颇罗堕。我释迦牟尼佛第一声闻弟子，一名舍利弗、二名目揵连。如上二人等，前者智慧第一、后神通第一。
毗婆尸佛侍者名无忧，尸弃佛侍者名离畏，毗舍浮佛侍者名寂，拘留孙佛侍者名智，拘那含牟尼佛侍者名亲，迦叶佛侍者名迦失，我侍者名欢喜。
毗婆尸佛子名成阴，尸弃佛子名不可量，毗舍浮佛子名善智，拘留孙佛子名上，拘那含牟尼佛子名胜，迦叶佛子名导师，我子名罗睺罗。
毗婆尸佛父名槃头，母名槃头意，城名槃头。尸弃佛父名钩那，母名胜，城名阿楼那跋提。毗舍浮佛父名阿楼那天子，母名称意，城名随意。拘留孙佛父婆罗门种名功德，母名广被天，子名无畏，城亦名无畏。拘那含牟尼佛父婆罗门种名大德，母名难胜天，子庄严，城亦名庄严。迦叶佛父婆罗门种名净德，母名善才天，子名知使，城亦名知使。今时波罗奈城，是我今父名输头檀王，母名摩诃摩耶，城名迦毗罗。
舍利弗！应当敬礼我本师，谓释迦牟尼佛、称妙佛、降伏一切佛、然灯光佛、无畏佛、法胜佛。如是等初一大阿僧祇劫有八十亿佛，最后名释迦牟尼佛。第二阿僧祇劫初，宝胜佛、然灯佛、妙声佛、胜成佛、善见佛、善眼佛、持提罗吒佛、师子、无畏、自在、无违、善眼、善山、善意、栴檀、降伏热、降伏闇、师子、奋迅、妙声、无量威德、净德、炎见、第一义。复有释迦牟尼、妙行胜、妙寂静、妙身、功德、梵命、月、降自在、调山、目陀罗财，此是第二大阿僧祇劫，有如是等七十二亿佛应当敬礼。
舍利弗！大力、大精进、净德、大明、阳炎，复有释迦牟尼、大龙、大威德、坚行、栴檀、宝山、因陀罗幢、无畏作、富楼那、宝髻、波头摩胜、妙胜、无垢、与光明、降伏怨、波斯他、大幢、颇罗堕、毕沙、星宿、毗婆尸、尸弃、拘邻、毗舍浮、能作光明、不可胜，复有尸弃、善见，最后释迦牟尼。第三大阿僧祇劫中有如是等七十一亿佛，应当敬礼。
舍利弗！如是等过去无量佛，汝等应当敬礼。
舍利弗！汝应当敬礼无量寿佛国，安乐世界观世音菩萨、得大势菩萨以为上首，及无量无边菩萨众。
如是摩梨支世界难胜佛国土，光明幢菩萨、光明胜菩萨以为上首，及无量无边阿僧祇菩萨众。
如是可乐世界阿閦佛国土，香象菩萨、妙香象菩萨以为上首，及无量无边菩萨众。
如是卢舍那世界日月佛国土，师子菩萨、师子慧菩萨以为上首，及无量无边菩萨众。
如是不瞬世界善月佛国土，莎罗胎菩萨、一切法得自在菩萨以为上首，及无量无边菩萨众。
如是光明世界普照佛国土，月轮菩萨、宝炬菩萨以为上首，及无量无边菩萨众。
如是乐成世界宝炎如来佛国土，不空奋迅菩萨、不空见菩萨以为上首，及无量无边菩萨众。
观世界普观如来佛国土，云王菩萨、法王菩萨以为上首，及无量无边菩萨众。
见爱世界观世音王如来佛国土，降伏魔菩萨、山王菩萨以为上首，及无量无边菩萨众。
如是等十方世界一切佛国土，一切菩萨我皆归命。
次礼十二部尊经大藏法轮。
敬礼十方诸大菩萨摩诃萨。
归命如是等十方世界无量无边诸大菩萨摩诃萨。
敬礼声闻缘觉一切贤圣。
归命如是等无量无边辟支佛。
礼三宝已，次复忏悔。
弟子等！略忏烦恼障竟，今当次第忏悔业障。夫业能庄饰世趣，在在处处，是以思惟求离世解脱。所以六道果报，种种不同形类各异，当知皆是业力所作，所以佛十力中，业力甚深。凡夫之人多于此中好起疑惑。何以故尔？现见世间行善之者是事輱轲，为恶之者触向谐偶。谓言天下善恶无分。如此计者皆是不能深达业理。何以故尔？经中说言：有三种业。何等为三？一者现报；二者生报；三者后报。现报业者，现在作善作恶，现身受报。生报业者，此生作善作恶，来生受报。后报业者，或是过去无量生中作善作恶，或于此生中受，或现在未来无量生中方受其报。向者行恶之人现在见好，此是过去生报后报善业熟故，所以现在有此乐果，岂关现在作诸恶业而得好报！行善之人现在见苦者，是过去生中生报后报恶业熟故，现在善根力弱不能排遣，是故得此苦报，岂关现在作善而招恶报！何以知然？现见世间为善之者，为人所赞叹人所尊重，故知未来必招乐果。过去既有如此恶业，所以诸佛菩萨教令亲近善友共行忏悔，善知识者于得道中则为全利。是故，弟子等！今日至诚归依于佛。
归命如是等十方尽虚空界一切三宝。
弟子等！从无始已来至于今日，积恶如恒沙造罪满天地，舍身与受身不觉亦不知。或作五逆深厚浊缠无间罪业，或造一阐提断善根业，轻诬佛语谤方等业，破灭三宝毁正法业，不信罪福起十恶业，迷真返正痴惑之业，不孝二亲反戾之业，轻慢师长无礼敬业，朋友无信犯不义之业。或作四重、六重、八重障圣道业，毁犯五戒破八齐业，五篇七聚多缺犯业。忧婆塞戒轻重垢业，或菩萨戒不能清净如说行业，前后方便污梵行业，月无六斋懈怠之业。年三长齐不常修业，三千威仪不如法业，八万律仪微细罪业，不修身戒心慧之业，春秋八王造众罪业，行十六种恶律仪业，于苦众生无愍伤业，不矜不念无怜愍业。不拔不济无救护业，心怀嫉忌无度彼业，于怨亲境不平等业，耽荒五欲不厌离业，或因衣食园林池沼生荡逸业，或以盛年放恣情欲造众罪业，或善有漏回向三有障出世业。如是等业无量无边，今日发露向十方佛、尊法、圣众归命忏悔。
愿弟子等，承是忏悔无间等罪所生福善，愿生生世世灭五逆罪除阐提惑，如是轻重诸罪，从今以去乃至道场誓不更犯，恒习出世清净善法，精持律行守护威仪。如渡海者爱惜浮囊，六度四等常㯹行首，戒定慧品转得增明，速成如来三十二相八十种好，十力无畏大悲三念，常乐妙智八自在我。
宝达顷前入一沸屎地狱。云何名曰沸屎地狱？其地狱纵广六十由旬，周匝铁城铁网罗覆其中，东西流屎南北而流，火出其中烟炎俱起亦如云雨，甚大臭秽臭中之臭勿过于此。
北门之中有六百沙门，来入其中，悲号涕泣口眼火出亦无休息。来入此粪池饮于粪尿，入粪尿口焰火俱出，口眼六根亦复如是，千死千生万死万生。
宝达问马头罗刹曰：此诸沙门何因缘故堕此地狱？
马头罗刹答曰：此诸沙门受佛净戒而不净持，贪嗜酒肉食啖五辛堕此地狱。
宝达闻之，悲泣而去。
南无西南方坚固四天下不动如来为上首。
南无西北方善地四天下普门如来为上首。
南无东北方善择四天下降伏诸魔如来为上首。
南无上方妙四天下得智慧意如来为上首。
南无下方光炎四天下善集如来为上首。
次礼十二部尊经大藏法轮。
敬礼十方诸大菩萨摩诃萨。
归命如是等十方世界无量无边诸大菩萨摩诃萨。
敬礼声闻缘觉一切贤圣。
礼三宝已，次复忏悔。
弟子等！今以总相忏悔一切诸业，今当次第更复一一别相忏悔。若总若别若粗若细，若轻若重若说不说，品类相从愿皆消灭。别相忏悔者，先忏身三次忏口四，其余诸障次第稽颡。身三业者，第一杀害，如经所明恕己可为喻，勿杀勿行杖，虽复禽兽之殊，保命畏死其事是一。若寻此众生无始已来，或是我父母兄弟六亲眷属，以业因缘轮回六道，出生入死改形易报不复相识，而今兴害食啖其肉断大慈种。是故佛言：设得余食，当如饥世食子肉想。何况食啖此鱼肉耶？又言：为利杀众生，以钱纳众生肉，二俱是恶业，死堕叫唤地狱。故知杀害及以食啖，罪深河海过重丘岳。然弟子等，从无始已来，不遇善友皆为此业。是故，经言：杀害之罪，能令众生堕于地狱饿鬼受苦。若在畜生则受虎狗豺狼鹰鹞等身，或受毒蛇蝮蝎等身常怀恶心，或受獐鹿熊罴等身常怀恐怖。若生人中得二种果报，一者多病，二者断命。杀害食啖既有如是无量种种诸果报，是故，弟子！今日至到稽颡至诚归依于佛。
归命如是等十方尽虚空界一切三宝。
弟子等！自从无始已来至于今日，有此心识常怀碜毒无慈愍心，或因贪起杀，因瞋因痴及以慢杀，或兴恶方便誓杀愿杀及以咒杀，或破决湖池焚烧山野田猎捕鱼，或因风放火飞鹰放犬，恼害一切六道众生。如是等罪无量无边，今日至心归命忏悔。
或以㩜摾抗拨枚戟弓弩，弹射飞鸟走兽之类，或以网罾钓，捞漉水性鱼鳖鼋鼍虾蚬蠃蚌湿居之属，使水陆之与空行藏窜无地。或畜养鸡䐗牛羊犬豕鹅鸭之属，自供庖厨，或货他宰杀，使其哀声未尽毛羽脱落，鳞甲伤毁身首分离，骨肉销碎剥裂屠割，炮烧煮炙楚毒酸切，横加无辜但取一时之快，口得味甚寡，不过三寸舌根而已。然其罪报殃累永劫，如是等罪，今日至诚归命忏悔。
又复，无始已来至于今日，或复兴师相伐，强场交诤两阵相向更相杀害，或自杀他教杀闻杀欢喜，或习屠鲙债为刑戮，烹宰他命行于不忍，或恣忿怒挥戈抚刃，或斩或刺或推着坑堑，或以水沉溺，或塞穴坏巢，土石磓，或以车马躏轹践蹋一切众生。如是等罪无量无边，今日发露归命忏悔。
又复，无始已来，或溉灌陆田，堕胎落子，破卵坏巢，毒药蛊道伤杀众生，垦土掘地种植田园，养蚕煮茧，养猫搦鼠伤杀滋甚。或打扑蚊虻螥蝇蜂蝎掐担蚤虱，或烧除粪扫，开决沟渠枉害一切，或啖果实或用谷米或水或菜横杀众生，或然樵薪或露灯烛焚诸虫类，或食酱酢不看摇动，或泻汤水浇杀虫蚁。如是乃至行住坐卧四威仪中，恒常伤杀飞空着地细微众生。弟子！以凡夫识暗不觉不知，今日发露归命忏悔。
又复，弟子等！从无始已来至于今日，或以鞭杖枷锁桁械，压立拷掠打掷手脚蹴蹋，缠缚笼系断绝水谷，如是种种诸恶方便苦恼众生。今日至诚向十方佛尊法圣众，归命忏悔。
愿弟子等，承是忏悔杀害等罪所生功德，愿生生世世得金刚身寿命无穷，永离怨憎无杀害想，于诸众生得一子地。若见危难急厄之者，不惜身命方便救解令得解脱，然后为说微妙正法，使诸众生睹形见影皆蒙安乐，闻名听声恐怖悉除。
宝达顷前入一解身地狱。云何名曰解身地狱？其地狱纵广三十由旬，周匝铁城铁网覆上，中间猛火炎赫洞然，有铁遍布其地。复有飞锵来刺罪人，有大铁桁悬罪人身支节分解。
尔时，东门之中有无数罪人，遥望见之悲啼号叫，举体投地唱如是言：我今何罪来入此中？狱卒夜叉手持大斧望头而斫，复以铁索来缠其身，猛火烧体飞锵乱刺。尔时罪人步步而倒至于桁下，狱卒夜叉揘挡罪人，以大铁锯节节分解，流血遍地苦痛万端，乃有羊形牛形驴马之形，虫鸟杂类诸畜生之形，来饮其血复啖其肉，因诸畜生等皆从罪人索其本命及以本肉。尔时，罪人无言以答，诸畜生等皆啮之。痛苦楚毒不可堪忍，罪人呻吼口眼血出，悲声呜咽上彻于天。如是苦毒一日一夜受罪无量，千死千生万死万生，经千万劫无有出期；后若得出当堕畜生中，百亿千生为诸怨家之啖食。
宝达菩萨问曰：此诸沙门作何业，故今受此苦？
罗刹答曰：此诸罪人，受佛禁戒不求无上正真妙法，但睹目前信邪倒见，慠诞憍纵心怀碜毒，而无慈悲杀害众生，节解佛种类故。以是因缘受如此罪，后得为人百生千生诸根不具，聋盲喑哑手脚不全，身多诸疮常流脓血，断诸命故当受短报。
宝达闻之，悲泣而去。
