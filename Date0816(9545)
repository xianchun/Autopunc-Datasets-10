佛告寂意菩薩：善男子！爾時，寶海梵志復白第十王子軟心言：乃至發心亦復如是。王子所愿皆如阿閦菩薩所愿。
白佛言：世尊！若我所愿成就，得己利者，令一切眾生悉得思惟諸佛境界，手中自然生栴檀香、優陀婆羅香，以此諸香供養諸佛。
爾時，寶藏如來贊王子言：善哉！善哉！善男子！汝所愿者，甚奇特！汝愿眾生手中自然有栴檀香、優陀婆羅香，悉得思惟諸佛境界，系念清凈，以是故，今改汝字号為香手。佛告香手：善男子！未來之世，過一河沙等阿僧只劫，入第二恒河沙等阿僧只劫，後分之中，阿閦如來般涅盤後，正法滅盡，過七日已，汝於是時當成阿耨多羅三藐三菩提。其佛世界故名妙樂，佛名金華如來、應、正遍知、明行足、善逝、世間解、無上士、調御丈夫、天人師、佛、世尊。
爾時，香手菩薩復作是言：世尊！若我所愿成就，得己利者，今我禮佛，此閻浮園周匝當雨諸薝卜華。
善男子！爾時，香手菩薩於寶藏佛前，頭面著地，是時閻浮園中如其所言，周匝遍雨諸薝卜華。
爾時，寶藏如來為香手菩薩而說偈言：
尊妙功德，善趣汝起，
如心所愿，雨薝卜華。
度脫無量，一切眾生，
示諸善道，令至無畏。
善男子！爾時，香手菩薩聞是偈已，心大歡喜，即起合掌，前禮佛足，去佛不遠，復坐聽法。
善男子！爾時，寶海梵志復白第十一王子瞢伽奴言：乃至發心亦復如是。王子所愿亦如香手菩薩所愿。
爾時，師子王子以珍寶幢供養寶藏如來，時佛即贊師子王子言：善哉！善哉！善男子！汝今以此寶幢供養，是故号汝名為寶相。
佛告寶相：未來之世，過一河沙等阿僧只劫，入第二河沙等阿僧只劫，後分之中，妙樂世界金華如來般涅盤後，正法滅已，過三中劫，妙樂世界轉名月勝，汝於是中當成阿耨多羅三藐三菩提，号龍自在尊音王如來、應、正遍知、明行足、善逝、世間解、無上士、調御丈夫、天人師、佛、世尊。彼佛世界所有莊嚴如妙樂世界，等無差別。
爾時，寶相菩薩前白佛言：世尊！若我所愿成就，得己利者，我今頭面禮於佛足，令一切眾生得如是念，猶如菩薩住無諂三昧，一切眾生得大利益，生於大悲，發菩提心。
善男子！爾時，寶相菩薩在寶藏佛前，頭面著地，一切眾生悉得如是無諂三昧，得大利益，生於大悲，發菩提心。
爾時，寶藏如來為寶相菩薩而說偈言：
善意勤起，已於我前，
為諸眾生，善作大誓，
能大利益，無量眾生，
令心無垢，是故來世，
得成為佛，天人之尊。
善男子！爾時，寶相菩薩聞是偈已，心大歡喜，即起合掌，前禮佛足，去佛不遠，復坐聽法。
爾時，摩闍婆王子等五百王子作如是愿：愿得如是種種莊嚴功德佛土，皆如虛空印菩薩摩訶薩所修凈土。爾時，寶藏如來皆為一一授阿耨多羅三藐三菩提記，同共一時，各於余國成無上道，如虛空印菩薩摩訶薩。
復次，四百王子作是誓愿：愿取莊嚴凈妙佛土，皆如金剛智慧光明菩薩摩訶薩。爾時，寶藏如來亦為一一授阿耨多羅三藐三菩提記，同共一時，各於異國成無上道，如金剛智慧光明菩薩摩訶薩。
復次，八十九王子又作是愿：愿取如是莊嚴佛土，如普賢菩薩摩訶薩所修佛土，等無差別。
爾時，八萬四千小王各各別異，作殊勝愿：人人自取種種莊嚴上妙佛土。爾時，寶藏如來各各與授阿耨多羅三藐三菩提記，當來之世，各在余國，同共一時，成無上道。
爾時，九十二億眾生亦各發愿，取種種莊嚴勝妙佛土。時寶藏如來一切皆與授阿耨多羅三藐三菩提記，汝等來世，於余國土，同共一時，成無上道。
善男子！爾時，寶海梵志有八十子，即是寶藏如來之兄弟也。其最長子，名海地尊。善男子！爾時，寶海梵志告其長子言：汝今可取微妙清凈莊嚴佛土。
其子答言：惟愿尊者先師子吼。
其父告言：我之所愿，當最後說。
其子復言：我今所愿，當取清凈、不清凈耶？
父復答言：若有菩薩成就大悲，爾乃取於不清凈世界。何以故？欲善調伏眾生垢故。如是之事，汝自知之。
善男子！爾時，海地尊至寶藏如來所，在於佛前，白佛言：世尊！我愿阿耨多羅三藐三菩提，若人有壽八萬歲時，如今佛世，爾乃成阿耨多羅三藐三菩提。我今又愿，令我國土所有眾生薄婬、恚、癡，厭離身心，怖畏生死，見其過患，來至我所，出家學道。我於爾時，為諸眾生說三乘法。世尊！若我所愿成就，得己利者，惟愿世尊授我阿耨多羅三藐三菩提記。
爾時，寶藏如來告海地尊言：善男子！未來之世，過一河沙等阿僧只劫，入第二河沙等阿僧只劫，是時有劫，名曰遍敷優鉢羅華，此佛世界當名愿愛。是時，人民壽八萬歲，汝於是中成阿耨多羅三藐三菩提，号曰寶山如來、應、正遍知、明行足、善逝、世間解、無上士、調御丈夫、天人師、佛、世尊。
爾時，海地尊復作是言：世尊！若我所愿成就，得己利者，此閻浮園周匝當雨赤色真珠，一切樹木自然皆出微妙伎樂。善男子！時海地尊在寶藏佛前，頭面作禮。當爾之時，其園周匝雨赤真珠，一切樹木皆出種種微妙伎樂。
爾時，寶藏如來即為摩納而說偈言：
大力汝起，無量智藏，
慈悲眾生，作大利益，
所愿清凈，今得成就，
當為眾生，作天人師。
善男子！爾時，海地尊聞是偈已，心大歡喜，即起合掌，前禮佛足，去佛不遠，復坐聽法。
梵志第二子名曰三婆婆，白佛言：世尊！我今所愿，如海地尊之所愿也。
爾時，寶藏如來便告三婆婆言：未來之世，優鉢羅華劫中，愿愛世界人壽轉多八十億歲，汝當於中得成阿耨多羅三藐三菩提，号曰日華如來、應、正遍知、明行足、善逝、世間解、無上士、調御丈夫、天人師、佛、世尊。第三子所得世界亦復如是，人壽二千歲時，成阿耨多羅三藐三菩提，号火音王如來、乃至天人師、佛、世尊。第四成佛，号須曼那，第五成佛，号持戒王，第六成佛，号善持目，第七成佛，号梵增益，第八成佛，号閻浮影，第九成佛，号富樓那，第十成佛，号曰勝妙，十一成佛，号曰寶山，十二成佛，号曰海藏，十三成佛，号那羅延，十四成佛，号曰尸棄，十五成佛，号南無尼，十六成佛，号曰覺尊，十七成佛，号憍陳如，十八成佛，号師子力，十九成佛，号曰智幢，二十成佛，号音聲，二十一成佛，号尊勝佛，二十二成佛，号離世尊佛，二十三号利益佛，二十四号智光明佛，二十五号師子尊佛，二十六号寂靜智佛，二十七号難陀佛，二十八号尼拘羅王佛，二十九号金色目佛，三十号得自在佛，三十一号曰樂佛，三十二号寶勝佛，三十三号善目佛，三十四号梵善樂佛，三十五号梵仙佛，三十六号梵音佛，三十七号法月佛，三十八号示現義佛，三十九号稱樂佛，四十号增益佛，四十一号端嚴佛，四十二号善香佛，四十三号眼勝佛，四十四号善觀佛，四十五号攝取義佛，四十六号善意愿佛，四十七号勝慧佛，四十八号金幢佛，四十九号善目佛，五十号天明佛，五十一号凈飯佛，五十二号善見佛，五十三号毗琉璃幢佛，五十四号毗樓博叉佛，五十五号梵音佛，五十六号功德成就佛，五十七号有功德凈佛，五十八号寶光明佛，五十九号摩尼珠佛，六十号釋迦文尼佛，六十一号音尊王佛，六十二号智和合佛，六十三号勝尊佛，六十四号成華佛，六十五号善華佛，六十六号無怒佛，六十七号日藏佛，六十八号尊樂佛，六十九号日明佛，七十号龍得佛，七十一号金剛光明佛，七十二号稱王佛，七十三号常光明佛，七十四号相光明佛，七十五号刪尼輸佛，七十六号智成就佛，七十七号音王佛，七十八号婆羅王那羅延藏佛，七十九号火藏佛。
善男子！爾時，梵志其最小子名離怖惱，在佛前住，白佛言：世尊！是七十九人佛，今已為現前授記，於遍敷優鉢羅華劫，愿愛世界人壽轉多時，成阿耨多羅三藐三菩提。世尊！我今佛前，發阿耨多羅三藐三菩提心，優鉢羅華劫後分之中，成阿耨多羅三藐三菩提。時如七十九佛所得壽命，愿我壽命亦復如是。如七十九佛所度眾生，我所度眾生亦復如是。如七十九佛三乘說法，我亦如是說三乘法。如七十九佛聲聞弟子眾數多少，我之所得眾數多少亦復如是。是七十九佛於優鉢羅華劫所可教化無量眾生，使受人身，未得度者，我於末劫成阿耨多羅三藐三菩提已，悉當教化，令住三乘。世尊！若我所愿成就，得己利者，惟愿世尊授我阿耨多羅三藐三菩提記。
善男子！爾時，寶藏佛即贊離怖惱言：善哉！善哉！善男子！汝今乃為無量眾生生大悲心。善男子！未來之世，過一河沙等阿僧只劫，入第二河沙等阿僧只劫，是中有劫名優鉢羅華，後分之中，汝當成阿耨多羅三藐三菩提，号無垢燈出王如來、應、正遍知、明行足、善逝、世間解、無上士、調御丈夫、天人師、佛、世尊。七十九佛所得壽命都合半劫，汝之壽命亦得半劫，如前所愿，悉得成就。
爾時，離怖惱菩薩復作是言：世尊！若我所愿成就，得己利者，我今頭面敬禮於佛，令此世界周匝遍雨優鉢羅華微妙之香，若有眾生聞此香者，身諸四大清凈無穢，調適和順，一切病苦悉得除愈。善男子！爾時，離怖惱菩薩說是言已，尋以頭面敬禮佛足。爾時，此佛世界尋時遍雨優鉢羅華微妙之香，眾生聞者，身諸四大清凈無穢，調適和順，一切病苦悉得除愈。
寶藏如來為是菩薩而說偈言：
善心慈悲，導師可起，
諸佛世尊，咸稱贊汝，
能斷堅牢，諸煩惱結，
當來成善，凈智慧藏。
善男子！爾時，離怖惱菩薩聞是偈已，心大歡喜，即起合掌，前禮佛足，去佛不遠，復坐聽法。
善男子！爾時，寶海梵志有三億弟子，在園門外一處而坐，教余眾生受三歸依，令發阿耨多羅三藐三菩提心者。善男子！爾時，梵志勸諸弟子，作如是言：汝等今者應發阿耨多羅三藐三菩提心，取佛世界。今於佛前，如心所求，便可說之。
是三億人中，有一人名曰樹提，作如是言：尊者！云何菩提？云何助菩提法？云何菩薩修行菩提？云何系念得於菩提？
爾時，其師報言：摩納！如汝所問，菩提者，即是菩薩之所修集四無盡藏。何等為四？所謂無盡福德藏、無盡智藏、無盡慧藏、無盡佛法和合藏。善男子！是名菩提。摩納！如佛所說助菩提法，所謂攝取助清凈，度生死法門。善男子！舍財即是助菩提法，以調伏眾生故；持戒即是助菩提法，隨其所愿得成就故；忍辱即是助菩提法，三十二相、八十種隨形好具足故；精進即是助菩提法，具足一切諸事故；禪定即是助菩提法，其心當得善調伏故；智慧即是助菩提法，以知一切諸煩惱故；多聞即是助菩提法，得無閡辯故；福德即是助菩提法，一切眾生之所須故；智即是助菩提法，成就無閡智故；寂滅即是助菩提法，柔軟善心得成就故；思惟即是助菩提法，成就斷疑故；慈心即是助菩提法，成就無閡心故；悲心即是助菩提法，教化眾生無厭足故；喜心即是助菩提法，於正法中生愛樂故；舍心即是助菩提法，成就斷於愛憎法故；聽法即是助菩提法，成就滅五蓋故；出世即是助菩提法，成就舍除一切世間故；阿蘭若是助菩提法，所作不善，滅使不生，所有善根多增長故；念是助菩提法，成就護持故；意是助菩提法，成就分別諸法故；持是助菩提法，成就思議寤醒故；念處即是助菩提法，分別身、受、心、法成就故；正勤即是助菩提法，以離一切不善法，修行一切善法增廣故；如意足是助菩提法，成就身心輕利故；諸根即是助菩提法，攝取諸根成就故；諸力即是助菩提法，摧滅一切煩惱故；覺是助菩提法，覺知實法故；六和即是助菩提法，調伏眾生令清凈故。摩納！是名攝取助清凈，度生死法門。
樹提復言：尊者！如佛所說，布施果報即是大富，得大眷屬，護持禁戒得生天上，廣博多聞得大智慧。又如佛說思惟之法得度生死。
師復報言：摩納！若樂生死故，行布施，是故大富。摩納！若善男子、善女人心向菩提，為心調伏故，行布施；為心寂靜故，持禁戒；為心清凈，無有愛濁故，求多聞；為大悲故，思惟修道；其余諸法，智慧方便成就助求。摩納！是名助菩提法。如是修行，即是系念得菩提也。摩納！如是菩提今應生，欲是道清凈，應專心作愿，是道無濁，心清凈故；是道正直，無有諂曲，斷煩惱故；是道安隱，乃至能到涅盤城故。汝等今應作大善愿，取莊嚴佛土，隨意所求凈及不凈。
善男子！爾時，樹提摩納在寶藏佛前，右膝著地，長跪叉手，前白佛言：世尊！我今發阿耨多羅三藐三菩提心，此不凈世界所有眾生少於貪婬、瞋恚、愚癡，不犯非法，心無愛濁，無怨賊想，舍離慳吝嫉妒之心，離邪見心，安住正見，離不善心，求諸善法，離三惡心，求三善道，於三福處成就善根，於三乘法精勤修集。爾時，我當成無上道。世尊！若我所愿成就，得己利者，令我兩手自然而出白色龍象。作是言已，佛神力故，其兩手中即出龍象，其色純白，七處到地。
見是事已，告言：龍象！汝等今者可至虛空，去此不遠，遍雨此界八德香水，覺悟此界一切眾生，若有眾生得遇一渧，聞其香氣，悉斷五蓋，所謂婬欲、瞋恚、眠睡、掉悔、疑蓋。作是語已，爾時，龍象在虛空中周旋速疾，猶如力士善射放箭。是二龍象所作諸事悉成就已，復還來至摩納前住。爾時，樹提見是事已，心大歡喜。
善男子！爾時，寶藏如來即告摩納：善男子！未來之世，過一河沙等阿僧只劫，入第二河沙阿僧只劫，是時有劫，名音光明，此佛世界轉名和合音光明，汝於是中成阿耨多羅三藐三菩提，号寶蓋增光明如來、應、正遍知、明行足、善逝、世間解、無上士、調御丈夫、天人師、佛、世尊。善男子！爾時，樹提頭面著地，禮於佛足。
寶藏如來即為樹提而說偈言：
其心離垢，清凈且起，
今已授記，能令無量，
億數眾生，凈第一道，
於當來世，調御天人。
善男子！爾時，樹提聞是偈已，生大歡喜，即起合掌，前禮佛足，去佛不遠，復坐聽法。
三億弟子，除一千人，其余咸共同聲發愿於此世界成阿耨多羅三藐三菩提。爾時，寶藏如來皆為一一授其阿耨多羅三藐三菩提記，乃至毗婆尸、尸棄、毗尸沙婆，最後成阿耨多羅三藐三菩提。
其余千人悉皆讀誦毗陀外典，其中最大所宗仰者，名婆由比紐，白佛言：世尊！我今所愿，當於五濁惡世成阿耨多羅三藐三菩提，為此厚重貪欲、瞋恚、愚癡多惱眾生說於正法。
時千人中，復有一人，字曰火鬘，作如是言：尊者！婆由比紐向見何義，愿於五濁惡世之中成阿耨多羅三藐三菩提？
其師報言：是菩薩大悲成就故，於五濁世成阿耨多羅三藐三菩提。爾時，眾生無有救護，無諸善念，其心常為煩惱所亂，諸見所侵，於中成阿耨多羅三藐三菩提，乃能大益無量眾生，善能為作擁護、依止、舍宅、燈明，兼復度脫於生死大海，教令安住於正見中，使處涅盤，服甘露水。是菩薩摩訶薩欲示現大悲故，愿取如是五濁惡世。
善男子！爾時，寶藏如來告婆由比紐言：善男子！當來之世，過一河沙等阿僧只劫，入第二河沙等阿僧只劫，後分之中，東方去此一佛世界微塵數等佛土，有世界名袈裟幢，汝於是中當成阿耨多羅三藐三菩提，号金山王如來、應、正遍知、明行足、善逝、世間解、無上士、調御丈夫、天人師、佛、世尊。
爾時，婆由比紐復白佛言：世尊！若我所愿成就，得己利者，我今頭面敬禮佛足，惟愿如來以百福莊嚴佛之兩足，置我頂上。善男子！爾時，婆由比紐說是語已，尋時敬禮寶藏佛足，即時如來百福之足在其頭上。
復以此偈而贊嘆言：
大悲心者，今可還起，
智慧明利，行菩提道。
為菩提故，斷除堅牢，
諸煩惱縛，當來成佛，
能大利益，無量眾生。
善男子！爾時，婆由比紐聞是偈已，心大歡喜，即起合掌，前禮佛足，去佛不遠，復坐聽法。
善男子！爾時，火鬘摩納在寶藏佛前，右膝著地，長跪叉手，前白佛言：我今所愿，於此世界發阿耨多羅三藐三菩提心。若有眾生三毒等分，不能專心住於善法，其心不善，壽四萬歲。爾時，我當成阿耨多羅三藐三菩提。爾時，寶藏如來告火鬘言：善男子！未來之世，過一河沙等阿僧只劫，入第二河沙等阿僧只劫，後分之中，此佛世界當名娑婆。何因緣故，名曰娑婆？是諸眾生忍受三毒及諸煩惱，是故彼界名曰忍土。時有大劫，名曰善賢。何因緣故，劫名善賢？是大劫中，多有貪欲、瞋恚、愚癡、憍慢眾生，有千世尊成就大悲，出現於世。善男子！賢劫之初，人壽四萬歲，於千佛中最初成阿耨多羅三藐三菩提，号拘留孫如來、應、正遍知、明行足、善逝、世間解、無上士、調御丈夫、天人師、佛、世尊，為諸眾生說三乘法，令無量眾生在生死者，悉得解脫，住於涅盤。善男子！爾時，火鬘摩納前禮佛足，卻在一面，復坐聽法。
善男子！爾時，第二摩納，字虛空，在佛前坐，白佛言：世尊！我於來世，次拘留孫如來之處，人壽三萬歲，我當成阿耨多羅三藐三菩提。
爾時，世尊告虛空摩納言：善男子！當來之世，過一河沙等阿僧只劫，入第二河沙等阿僧只劫，後分入賢劫中，娑婆世界次拘留孫佛後，人壽三萬歲，汝當於中成阿耨多羅三藐三菩提，号伽那迦牟尼如來、應、正遍知、明行足、善逝、世間解、無上士、調御丈夫、天人師、佛、世尊，有大名稱，遍聞世間。
爾時，虛空聞受記已，頭面禮佛，右繞三匝，在佛前住，以種種華散佛身上，叉手恭敬禮，以偈贊佛：
攝護身心，善入禪定，以微妙音，善能教誡。
其心清凈，無有濁亂，雖化眾生，不壞世法。
名稱光明，及念摠持，百福功德，無不增廣。
為諸眾生，示現善道，豎仙勝幡，積功德山。
持以利益，無量眾生，悉令一切，功德滿足。
又與眾生，善寂滅道，所燒煩惱，如須彌山。
於三有中，生大悲心，而與無量，眾生受記。
善男子！爾時，第三摩納，字毗舍掬多，在於佛前，以七寶床，床上所敷綩綖茵蓐價直千萬兩金，於其床上置真金器，盛滿七寶，純金澡灌，七寶妙杖，供養世尊及比丘僧。作是施已，白佛言：世尊！我未來世，過一河沙等阿僧只劫，第二河沙等阿僧只劫，後分入賢劫中，愿我成阿耨多羅三藐三菩提。爾時，人民壽命損減，初入五濁。所有眾生厚重貪婬、瞋恚、愚癡、慳吝、嫉妒，行於邪見，隨惡知識，諸不善根以覆其心，於諸善根，心沒退失，遠離正見，邪命自活。伽那迦牟尼般涅盤後，正法滅已，一切眾生盲無慧眼，無所師宗，人壽二萬歲。爾時，我當成阿耨多羅三藐三菩提。
善男子！爾時，寶藏如來贊毗舍掬多言：善哉！善哉！善男子！汝今成就無上智慧，汝當初入五濁惡世，時人壽命滿二萬歲，盲無慧眼，無所師宗，汝於是中成阿耨多羅三藐三菩提，今當号汝為大悲智慧。
佛告大悲智慧菩薩：善男子！汝於來世，過一河沙等阿僧只劫，入第二河沙等阿僧只劫，後分入賢劫中，人壽二萬歲，汝於爾時得成阿耨多羅三藐三菩提，号迦葉如來、應、正遍知、明行足、善逝、世間解、無上士、調御丈夫、天人師、佛、世尊。
善男子！爾時，大悲智慧菩薩尋以頭面禮於佛足，卻住一面，以種種華香、末香、涂香供養世尊。以偈贊佛：
人中之尊，利益眾生，悉能令彼，生愛樂心。
念定法門，心得專一，我聞妙音，心大歡喜。
智慧方便，無不具足，是故能行，世間教化。
又與無量，無邊眾生，授於無上，菩提道記，
緣是得見，十方諸佛，智慧神足，皆悉平等。
諸佛所有，微妙功德，并及示現，修菩薩道。
授諸眾生，無上道記，若欲稱贊，不可得盡，
是故我今，稽首敬禮。
爾時，寶海梵志復告第四摩納毗舍耶無垢言：善男子！汝今可發阿耨多羅三藐三菩提心。
善男子！爾時，毗舍耶無垢在佛前住，白佛言：世尊！我愿於此世界賢劫中，求阿耨多羅三藐三菩提，非於五濁惡世之中，如迦葉佛所有國土。迦葉如來般涅盤後，正法滅已，人壽轉少，至十千歲，所有布施、調伏、持戒，悉皆滅盡。是諸眾生善心轉滅，遠離七財。於惡知識起世尊想，於三福事永無學心。離三善行，勤行三惡。以諸煩惱覆智慧心，令無所見，於三乘法不欲修學。是眾生中，若我欲成阿耨多羅三藐三菩提，尚無有人能作遮閡，何況人壽一千歲也，乃至人壽百歲。是時，眾生乃至無有善法名字，何況有行善根之者，五濁惡世人民壽命稍稍減少，乃至十歲，刀劫復起。我於爾時，當從天來擁護眾生，為現善法，令離不善法，乃至安住十善法中，離於十惡煩惱諸結，悉令清凈，滅五濁世眾生，乃至人壽八萬歲。爾時，我當成阿耨多羅三藐三菩提。是時，眾生少於貪婬、瞋恚、愚癡、無明、慳吝、嫉妒，我於爾時為諸眾生說三乘法，令得安住。世尊！若我所愿成就，得己利者，惟愿如來授我阿耨多羅三藐三菩提記。世尊！若我不得如是受記，我於今者當求聲聞，或求緣覺，如其乘力，疾得解脫，度於生死。
時寶藏佛告毗舍耶無垢言：善男子！菩薩有四懈怠，若菩薩成就如是四法者，貪著生死，於生死獄受諸苦惱，不能疾成阿耨多羅三藐三菩提。何等四？下行、下伴、下施、下愿。云何菩薩下行？或有菩薩破身口戒，不能善護，是名下行。云何下伴？親近聲聞及辟支佛，與共從事，是名菩薩下伴。云何下施？不能一切舍諸所有，於受者中心生分別，為得天上受快樂故，而行布施，是名菩薩下施。云何下愿？不能一心愿取諸佛凈妙世界，所作誓愿不為調伏一切眾生，是名菩薩之下愿也。菩薩成是四懈怠法，久處生死，受諸苦惱，不能疾成阿耨多羅三藐三菩提。
善男子！復有四法，菩薩成就，則能疾成阿耨多羅三藐三菩提。何等四？一、能持禁戒，凈身口意，護持法行；二、親近修學大乘之人，與法同事；三、所有之物能一切舍，以大悲心施於一切；四、一心愿取種種莊嚴諸佛世界，亦為調伏一切眾生。是名四法，菩薩成就，則能疾成阿耨多羅三藐三菩提。
復有四法，菩薩成就，能持無上菩提之道。何等四？精勤行於諸波羅蜜；攝取一切無量眾生心；常不離四無量行；游戲諸通。是名四法，菩薩成就，能持無上菩提之道。
復有四法，令心無厭。何等為四？一者、行施；二、聽法；三、修行；四、攝取眾生。如是四法，令心無厭，菩薩應學。
復有四無盡藏，是諸菩薩所應成就。何等四？一者、信根；二者、說法；三、善根愿；四者、攝取貧窮眾生。是為菩薩四無盡藏具足修滿。
復有四清凈法，菩薩成就。何等四？持戒清凈，以無我故；三昧清凈，無眾生故；智慧清凈，無壽命故；解脫知見清凈，以無人故。是為四清凈法，菩薩成就，以是故疾成阿耨多羅三藐三菩提，轉虛空法輪，轉不可思議法輪，轉不可量法輪，轉無我法輪，轉無言說法輪，轉出世法輪，轉通達法輪，轉諸天人所不能轉微妙之輪。
善男子！未來之世，過一河沙等阿僧只劫，入第二河沙等阿僧只劫，後分初入賢劫，五濁滅已，壽命增益至八萬歲，汝於是中成阿耨多羅三藐三菩提，号曰彌勒如來、應、正遍知、明行足、善逝、世間解、無上士、調御丈夫、天人師、佛、世尊。爾時，毗舍耶摩納在於佛前，頭面禮足，卻住一面，以種種華香、末香、涂香供養於佛及比丘僧，以偈贊佛：
世尊無垢，如真金山，眉間毫相，曰如珂雪。
應時為我，說微妙法，記我來世，作天人師。
誰有見聞，而當不取，仙圣大覺，世燈功德？
善男子！爾時，寶海梵志一千摩納，惟除一人，悉共讀誦毗陀外典，皆已勸化於阿耨多羅三藐三菩提，如拘留孫、迦那伽牟尼、迦葉、彌勒。其第五者，名師子光明亦如是。其千人中，惟除一人，其余皆愿於賢劫中成阿耨多羅三藐三菩提。於其眾中最下小者，名持力捷疾，寶海梵志復教令發阿耨多羅三藐三菩提心。善男子！汝今莫觀久遠，當離心覺，為諸眾生起大悲心。
爾時，梵志即為持力捷疾而說偈言：
陰界諸入，所攝眾生，畏老病死，墮於愛海，
閉在三有，可畏獄中，飲煩惱毒，互相侵害。
長夜墮在，苦惱海中，癡盲無目，失於正道。
久處生死，機關所覆，三有眾生，諸苦熾然。
以離正見，安住邪見，周回生死，五道之中，
不得休息，譬如車輪。有諸眾生，失於法眼，
盲無所覩，又無救護。汝應修集，無量智慧，
令離癡惑，使發菩提，應與眾生，作善知識，
為燒愛結，解煩惱縛，應為是等，發菩提心。
失法眼者，為癡所覆，為離癡故，應與勝道。
生死有獄，大火熾然，與法甘露，令其充足。
汝今速往，至於佛所，頭頂禮足，作大利益。
當於佛所，發妙勝愿，所愿勝妙，善持念之。
汝當來世，調御天人，亦當愿施，眾生無畏，
拔濟一切，悉令解脫，亦令具足，根力覺道，
雨大法雨，施智慧水，滅諸眾生，苦惱之火。
善男子！爾時，持力捷疾作如是言：尊者！我今所愿，不求生死果報，不求聲聞、辟支佛乘，我今惟求無上大乘，待時待處，待調伏眾生，待發善愿。我今思惟如是等事，尊者且待須臾，聽我師子吼。
時善男子！爾時，寶海梵志漸漸卻行，有侍者五人：一名手龍，二名陸龍，三名水龍，四名虛空龍，五名妙音龍，而告之曰：汝等今者可發阿耨多羅三藐三菩提心。
五人報曰：尊者！我等空無所有，無以供養佛及眾僧，未種善根，云何得發阿耨多羅三藐三菩提心？
善男子！爾時，梵志以左耳中所著寶環持與手龍，右耳寶環持與陸龍，所坐寶床持與水龍，所用寶杖與虛空龍，純金澡罐與妙音龍。如是與已，復作是言：童子！汝今可持此物供養佛及眾僧，發阿耨多羅三藐三菩提心。