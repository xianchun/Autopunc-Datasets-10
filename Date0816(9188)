過去如是如是，見在如是如是，未來如是如是。幸自可憐生！無端黃面老漢拈花瞬目，金色頭陀忍俊脫頤，不覺漏泄，一人傳虛，萬人傳實，何時而已哉？人根有利鈍，故機語有開歛，鍼砭藥餌，膏肓頓起，縱橫展拓，太虛不痕。雖古人用過，時無古今，死路活行，死棊活著，觀照激發，如龍得水，故曰言語載道之器，雖佛祖，不得而廢也。七佛偈及西天此土三十三傳，枝出派列，莫知其幾授受證據。洎夫抑揚示誨見於傳燈，而多有載不盡者，往往散落。
異時有頤藏主者，旁蒐廣采，僅得南泉而下二十二家示眾機語，厥後又得云門、真凈、佛眼、佛照等數家，總曰古尊宿語，非止乎此也，據其所搜采而言耳。
夫古人得親故用親，行到故說到，其所說者，如國家兵器，不得已而用之。從上為人，只貴眼正，是豈末流刻楮畫花，雕蚶鏤蛤瞎學者眼所可同日語？
覺心居士出善女倫，秉烈丈夫志操，不為富貴所障，世相所縻，著凈名衣，坐空生室，安住正受，動靜提撕，是孰使之然哉？謂頤所編古尊宿語刊于閩中，而板亦漫矣，兩浙叢林得之惟艱，勇捐己資，鋟梓流通，命禪衲精校重楷，不鄙索序。噫！亦異矣！昔月上女抗舍利弗，發明大涅盤；庵提遮對曼殊室利，不生生不死死義；達磨來震旦以後，其間善女等倫，橫機諸大老，發明向上者多矣；近世秦國計氏與夫空室道人，皆以鍾鼎家世而為般若眷屬；今覺心則發揮古宿機語，以遺佛種，無二無二分，無別無斷故。
覺心魏氏，紹興丞相文節公孫，余文昌之室。先瑩住林庵虛席，命慈林解無言者攝解催請主庵人。覺心著語云：庵主只在庵中，為甚麼不見？道有又無，道無卻有，又不近，又不遠，舉頭鷂子過新羅。參得著，吃盌面。余偈語多有，皆不計較而得，則日用中無非禪悅法喜之樂矣，并見于此。時圣宋咸淳丁卯春清明日江淅等處明州府阿育王山廣利禪寺住持沙門物初大觀序。唐宋諸碩師傳佛心宗，道大德備，室中垂示，勘辨學者，徵拈代別，皆有機語，流布寰中久矣，惟傳燈一書嘗賜入藏。諸師之語，傳燈不能備載者，有賾公藏主別集南泉、趙州、黃檗、臨濟、云門、真凈、佛眼、東山二十余家，總若干卷，題之曰古尊宿語，實有補於宗門。