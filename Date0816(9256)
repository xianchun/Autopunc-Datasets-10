自河图、雒书并出而垂文字之训，古之圣贤必左图右书。盖观玩之学，书之讲论者浅，图之悟入者深也。余读刘向之书，乃知古人著述，图居其半。自汉以后，文字渐盛，而图象之学杳然无闻。至若山川之形势，有言语所不能状者，非图以绘之，其何以使披览者一见会心哉？况名山大川，散布人寰，若五岳、十大洞天，俱在衣冠都会之地、舟车奔凑之区。其林泉丘壑之美，著于有闻，盖地势使然。至于鸡足，邈处滇云，虽为佛祖示化之地，而去中原绝远，又附版图最后，天下想闻之而恨不睹其胜。虽逸世高蹈之士、希灵慕道之人，亦远阻河山，惮于䟦陟。而身至其地，幽探遐讨者鲜矣。山之高，自麓至巅九千四百丈，周围四百里。前列三峰，后拖一岭，宛然鸡足之形。其中分见之山四十有奇，峰十有三，崖壁三十有四，洞四十有五、溪泉一百余所。至于冈、岭、壑、涧、林、谷、峡、石，有不可胜数者。虽山中深隐积修之士，未易遍览，而况士大夫来游者暂至倏还，旬日而罢，又安能周知其胜，使山无遁奇哉？此所以作也。游山者自苍波山麓拈花寺，过辞佛台三里，循山径西北转至白石崖，顺冈南下二里为金母山，山下即雪阴桥，桥之西为河子孔。过桥西北行一里，至接待寺，寺后上坡为九莲寺。过石钟涧、华津桥，到报恩寺，后有云溪庵。繇葫芦涧过石梁桥，至大士阁。循解脱坡北上，至观瀑亭，西对玉龙瀑，飞流千尺，为一山胜观。自此直上为牟尼庵，东转稍下为石钟寺，寺前钵盂山，下为钵盂庵。庵左折过溪为龙泉庵，左又有五华、无我二庵。自此下坡为悉檀寺，寺前即大龙潭。南下过伏龙桥，东行三里至文笔山，为塔院。内有尊胜塔，后为振衣冈，俯视灵山一会坊及土主庙，不啻千仞。繇文笔山西折北上，至集贤山下，有古雪斋。左为片云居，即余与诸道友修志处。繇片云居西过满月山，至天池山下，为白云居。右为毗沙精舍，西即钵龙室，前为绿净山房。由南下坡，东转为断际处。从后西折，为圆净、法界二庵。过倚杖溪、逍遥桥，为大乘、大士、大智、净觉、极乐、宝莲诸庵。此后有幻住庵、兰陀寺，稍前为圆通寺，右即竺寺。北转为龙华寺、卿云庵，西有万寿庵。西北上为大觉寺，寺正对息阴轩。右转，过溪为千佛寺、观音寺，法华、灵源二庵。上坡，过响雪桥为寂光寺。西转为水月庵、积行庵，更西为首传寺。过九溪桥为燃灯寺。转西北上，即明歌坪胜峰寺。寺左隔涧有白云寺、补处庵。少上过慧灯庵，左为弥勒院。再上三里即迦叶殿，殿左为罗汉壁，有杨黼洞，即杨真人修真处。东有西来、碧云二寺及静室四十九处。由罗李二先生坊上，为仰高亭。再上，为真武洞，傍有真武阁。又上，为兜率庵。二里，至铜瓦殿。左有袈裟石。殿后上猢狲梯，为大悲阁。过三天门，即四观峰顶矣。顶有罗城，城内有金殿，后有佛殿，最后为天一阁。峰顶望西域雪山，莹白如银；西望点苍，近若咫尺；俯瞰洱海，一衣带水耳。峰西北二里为大观阁，下至文殊崖，文殊阁旧址存焉。西为舍身崖，更西为束身峡，有仙奕石、虎跳涧。过此为礼佛台。更西为玄关洞、妙高台。又东转，一里至曹溪水，又二里八功德水。从此东南二里即华首门。门前有双塔，旁有金鸡泉。至此，仍由铜瓦殿下，至迦叶殿、胜峰寺。由胜峰寺正南直下，为隆祥寺，妙觉、慧灵、天竺、无住、凌霄诸庵，法明、祝国二寺。至云海庵、毗卢阁，达华严寺、万松庵，直至传衣寺。寺左有菩提场、雷音寺，般若、净云、圆通、弥陀、昙花等庵。稍左箐中，又有慈云、开化二庵。由胜峰东转，为檀林、狮子林。檀林静室十四所，狮子林静室四十二所，是为栖玄最胜之处。更东为九重崖，静室亦一十五所。由胜峰寺西折七里，为放光寺。更西，过昙花箐五里，即金华庵。又五里为大圣寺，又一里为龙翔、广恩二寺。又西十五里为怀恩寺。山后又有华藏洞、小石洞，上、下石潭及慈圣寺。大约山踞三州之胜，峰秀数郡之间。大寺八，小寺三十有四，庵院六十有五，静室一百七十余所。其间幽洞危崖，奇峰怪石，曲涧清泉，不可名数。使此山在通邑大都、三吴两浙，一丘一壑其入名人韵士之品题者，不知何限！而乃僻处滇南，介在蛮服，文人墨客过者甚稀，遂泯泯无闻。余以纂修山志，侨寓半载，与眼藏、仙陀、把茅、中也、德音诸道友，攀危陟险，伐山窥穴。虽樵牧绝迹之巅，猿猱步之处，无不穷讨冥搜，把笔纪胜。从此鸡山胜迹，几无遁隐。虽然四镇五岳假封号以称雄，福地洞天藉撰述以自显，鸡山独以荒远见屏，岂山之罪哉？自一出，海内名贤卧游是赖；鸡山始出，而与名山大川争胜千古。山水遇合，固亦自有因缘哉！缘合则方壶、员峤、岱舆，远隔弱水三十万里，可以跷车飞空而到；缘未合则蓬莱、瀛洲、方丈，近对会稽，虽驱石填海，终弗可逢也。为是图成，复系以记，后之君子以览观焉。
野史氏曰：饮光为释迦大弟子传衣人，定实在鸡山。宗灯不息，盖始于此山。以尊者名故，考订宜详也。因首及之。
摩诃迦叶尊者，摩伽陀国人也。姓波罗门，其父号饮泽，母号香志。始生，质美茂，其体金色而照甚远。相者曰：是子夙德清胜，法当出家。父母忧之，乃相与谋曰：必美妇可縻其心。稍长，苦为择娶；而尊者不得已，乃绐之曰：非得女金色如我，不可为偶。父母乃以婆罗门计，铸金人辇行其国。因观者求之，果得金色女如迦叶者，遂以室之。先是，毗婆尸佛灭度后，众以其舍利建塔，塔之像，其面金色缺坏。是时迦叶方为煅金师，会有贫女持一金钱求冶为薄，欲往补之。迦叶闻且乐为。补已，因相与愿世世为无夫妇。以是报，九十一劫体皆金色。后生梵天，天之寿尽，乃出此婆罗门富家。及是夫妇而其体复肰，故初名迦叶波，此曰饮光，盖取其色之义也。肰皆清净，虽偶，未尝有男女意，终亦恳求出家。其父母从之，即为沙门。入山以杜多行自修，令空中有告者曰：佛已出世，请往师之。尊者即趋于竹林精舍，勤敬如来。乃分座命之坐。而大众皆惊，谓其何以与此？如来知之，乃说其夙缘，以断群疑。寻为之说法，而尊者即座成道。肰其积修胜德而智慧高远，故如来尝曰：我今所有大慈大悲、四禅三昧、无量功德以自庄严，而迦叶比丘亦复如是。一朝乃以正法付之，嘱其相传，无令断绝。复授金缕袈裟，命之转付弥勒。及如来般大涅槃，而尊者方在耆阇崛山。是时地震，光明照耀，即以天眼知之，乃谓众曰：佛涅槃矣。嗟乎！正法眼灭，世间虚空。与其徒众即趋于拘尸那城。既至乎双树之间，而如来已化，内于金棺。尊者大恸，遂感如来足出于棺，以慰其哀慕。寻致栴檀白㲲，以资其阇维。既而尊者谓︰金刚舍利，宜与人天，为其福力。吾等比丘，当务结集，以惠来世，为其大明。即以神通自升须弥之顶，而说偈曰︰如来弟子且莫涅槃得神通者当赴结集遂击金钟，其偈因钟声而普闻，故五百应真皆会于毕钵罗岩。惟阿难以漏未尽，不得即预。宿户外，终夕思之，及晓乃得正证。遂以之叩户相告，尊者曰：若肰，汝可以神通自户钥中入。阿难如其言而至。是时佥议三藏者宜何为先？尊者曰：宜先修多罗。因谓诸圣曰：此阿难比丘，总持第一，而常侍如来，其所闻法，如水传器，无有遗余，宜命以集修多罗藏。次命优波离以集毗尼藏，复命阿难集阿毗昙达摩藏。已而尊者即入愿智三昧，观其所集，果无谬者。肰尊者处世方四十五年，终以结集既毕，而说法度人亦无量矣。自念衰老，宜入定于鸡足山以待弥勒。故命阿难曰：昔如来将般涅槃，预以正法眼付嘱于我。我将隐矣，此复付汝。汝善传持，无使断绝。乃说偈曰︰法法本来法无法无非法何于一法中有法有非法阿难于是作礼奉命。复念，如来舍利皆在诸天，欲往辞之。遽凌虚遍至塔庙，礼已而还。复以夙约必别阿阇世王，及至其门，会王方寝，因谓阍者曰：摩诃迦叶将入定于鸡足山，故来相别。王起奏之。遂以周孝王之世，窅肰入其山，席草而坐，自念：今我被粪扫服，持佛僧伽黎，必经五十七俱胝，六十百千岁，至于弥勒出世，终不致坏。乃语山曰：若阿阇王与阿难偕来，汝当为开，已复合。于是寂肰乃入灭尽定，时也大地为之动。而阿阇世王亦梦其殿梁忽折，及觉，而司门者果以尊者之语奏。王闻泣下，为之叹息。即诣竹林精舍，拜阿难，命之同往。逮至鸡足山，而其山辟，尊者定体俨肰在其间。王且哀且礼，命取香薪欲为焚之。阿难谓王曰：未可燔也。此大迦叶方以禅定持身，而俟弥勒下生，授佛僧伽黎，乃般涅槃。王闻此而敬之益勤。及至与阿难引去，而其山合如故。
鸡足摩诃迦叶尊者，摩伽陀国人也。因世尊在灵山会上，有六梵天王以金色波罗花献佛，请佛说法。世尊登座，拈花示众。是时，百亿人天皆默肰，唯迦叶尊者破颜微笑。世尊曰：吾有正法眼藏，涅槃妙心，实相无相，微妙法门，不立文字，教外别传，付嘱摩诃迦叶。世尊至多子塔前，命摩诃迦叶分座令坐，以僧伽黎围之，遂告曰：吾以正法眼藏，密付于汝。汝当护持，传付将来。一日因阿难问曰：师兄，世尊传金襕袈裟外，别传个甚么？迦叶召阿难，阿难应诺。迦叶曰：倒门前刹竿着。既付法与阿难，尊者复以夙约，必别于阿阇世王，入鸡足山席草而坐。自念：今我被粪扫服，持佛僧伽黎，必经五十七俱胝，六十百千年，至弥勒出世，终不致坏。。
按：传灯录及佛祖纲目诸经书所载摩诃迦叶事，皆与此同，故不重录。
迦叶承佛旨，任持正法，结集既尽，至第二十年，将入定灭，乃往鸡足山。山阴而上，盘曲取路，至西南冈上。山险阻，崖迳磐礴，乃以锡杖叩剖之，如割山径。既开，逐路而盘纡曲折，回互针通，至于山顶。东北面出。既入山之中，奉佛袈裟而立。以愿力故，三覆敛。故今此山三隆起。
鸡足山大顶普光殿脚，有石门千仞，人迹罕至。藏经云：平阳僧法显入西竺求经，逾葱岭而南。将至鸡足山，路遇老人，庞眉伟貌，显不悟其为神人。顷有一沙弥至，显始问︰耆老为谁？答曰︰大迦叶也。显始知即是尊者显灵，乃追至迦叶门，为大石所横，不得入，遂流涕而去。
从贝多树南行三里，到一山，名鸡足，大迦叶今在此山中。劈山下入，入处不容人。下入极远，有旁孔，迦叶全身在此中住。孔外有迦叶洗手土，彼方人若头痛者，以此土涂之即差。此山中，故有诸罗汉住。彼方诸国道人，年年往供养。心浓至者，夜即有罗汉来共言论。释其疑已，忽肰不见。此山木荗盛，又多狮子、虎、狼，不可妄行。
三代之时，滇中原属西域之地，为阿育王所封。考之佛典、野史，点苍即灵鹫。则此鸡山为迦叶尊者入定之处无疑矣。缘鸡足山至汉以后，始通中国。而中原人睹佛书，哆大多荒唐语，遂以佛为非复人世所有。故亲睹鸡山华首石门，而反疑尊者未必在此。盖不知鸡山当周时，原在天竺幅员之内，具此山前后数百里之间。诸佛菩萨灵迹显著者甚多，其为佛地可知。其辨论具，览者宜细详焉。
野史氏曰：九州分野，悬象于天。丰歉灾祥，于是征焉。谨则获吉，怠则贻凶。人事与天行相召，乌可忽也？志星野。
分野在天属井鬼，入参七度。
次鹑首末位。
丽中台上位北斗开阳一星。
太白主益州，又北斗第二星主益州。
参伐流为益州。
明堂为益州。
鸡足于大理十之一，于滇则百之一也。何问乎星野？肰其间有人事焉。一人之身，修悖之感，上通于天；德星之聚，关乎两家。久旱飞霜，系于一人。况五百里之大，其人事之参䥘，不知几何？休咎既异则有灾祲，有灾祲则有征应，有征应则愈宜谨修悖矣。况天文家言星气，在朝象官，在人象事，在野象物。鸡山在野，独无可象乎？此固儒者所宜求详也。今考之前史，并通志等书，辨论纷纷。详究其说，则鸡山分野，原属井鬼。祲祥之占，循是考验，或可以无谬矣。
按：范少伯、鬼谷子、张子房、诸葛孔明皆云，参觜益州，益州入参七度，越嶲入觜三度。繇此言之，则益州于辰为申，于星为觜参，于次为实沈，于分为晋。及考汉。地志曰：东井、舆鬼，秦之分野。其界自弘农，故关以西至张掖、酒泉，又西南牂牁，越嶲、益州皆宜属焉。皇甫谧帝王世纪：自井十六度至柳八，曰鹑首之次，为秦之分野。蔡邕：起井十度为鹑首，起毕六度为实沈。李淳风以毕至井为实沈之分野，属益州。僧一行以东井、舆鬼为鹑首，其野自汉三辅、北地、上郡，尽西南彝越嶲、益州郡。繇此言之，则益州于辰为未，于星为井鬼，于次为鹑首，于分为秦。夫一益州也，或言其星为觜参，或言为井鬼；或言其次为实沈，或言为鹑首。此无他，益之于秦，地相近也；参伐、井鬼，宿相近也；实沈、鹑首，次相近也；申与未，辰相近也。一行独究之说曰：悬象在天，其本在地；星之与土，以精气相属，而不系于方隅。其占测以河山为界，而不主于州国。古今言分野者，莫精于此矣。苏伯衡之说又曰：分野指列宿所属之星土，古书已亡。列辰纪天运日躔之度舍，历家取证。因度舍所止而妖祥见焉，则所属之地亦可征矣。观此，则分野不可以方隅测；而星主精气相属之说，古书无存，惟静极通达者识之。彼以揣摩臆度言星气者，无怪乎往往乖互也。云南幅员最广，其在西而北者，皆属井鬼；其在东而南者，皆属觜参。鸡足一山，实界滇之西北，占验之家，其能舍井鬼而他适乎？
野史氏曰：地理之说，形势尚矣。先王疆理九州，间以山川，宁止辨土宜等赋贡已哉？控带险阻，变移风俗，厥旨深哉！鸡山虽僻一隅，连跨三州；旧介蛮彝，土俗悍鲁。赖迦叶之力，殷重此山。佛法既兴，人情化善。感通遥邈，山更以名。则崇巍之兴观匪细也。志形势。
滇为梁州裔土，蜀之苑囿。
按：蜀初名梁州。汉武开拓滇地，渐置犍为、越嶲、牂牁诸郡，附梁州。以其地渐增益故，改梁州为益州。元封二年，乃置益州郡，即今大理是也。
鸡足山地届三州，面左宾川，右邓川，后北胜，而总属大理府。大理即古所谓南诏也。彝人称王为诏，称朕为况，称帝为信，称兄曰容，称弟曰钟，称其下曰昶。按滇初名六诏，至唐宪宗元和十八年，蒙氏以计灭五诏，都于叶榆。以其地在六诏之南，故名南诏，后改为大理国。考六诏之地，东西三千里，南北四千六百里。鸡足一山，盖处六诏之中。
鸡足山，上古之世原名青巅山，属天竺国，为阿育王所封故地。南诏野史载：周天竺国阿育王有三子。王畜一神马，三子争之。王令放马，得者与之。三子追至昆池东山得马，即今之金马山；长子继至，知马已为弟得，遂屯西山。时碧凤在山，土人呼为碧鸡。至蒙氏封二神为景帝，今鸡足山土主神即景帝也。可见金马、碧鸡之名，皆本于阿育王。则此山疆域旧为西域无疑矣。
山形雄㨿六诏，控引西番。前临苍洱，后带金沙。连接三州，风和土美。南有毕钵罗窟，北有石宝山，俱菩萨显化道场。又郡志载：苍山中岩号雪山，世传为佛苦行之地，草石皆有栴檀香气。丛林梵刹，诸峰相望。盖旧在天竺幅员之内，为阿育王封域，故国有三千兰若，今存者什一耳。且兹山三峰回抱，万水奔朝，洞穴幽奇，岩壁陡峻，实甲西南。且林阻谷奥，而从无蛇虎之患，其为佛地无疑。宋太祖按地图，以玉斧画大渡河以西，弃而不有。故宋人作洞天福地记，南中见遗；未得为通方之论矣。
鸡足山：东一百二十里至宾川州界，西一百二十里至邓川州界，南八十里至宾川州界，北一百二十里至北胜州界。
野史氏曰：山祖昆仑，水源星宿，普散寰宇，起伏回旋，变态不一。古今纪述，多以一二言形其奇胜，简而文，精而辨。后之观者，卧游是赖矣。志山水。
鸡足山一名九曲岩，实居南徼，古属西域。此名鸡足山，梵语云屈屈叱播陀。由汉、唐而附中国，至蒙古始入版图。考传法正宗及晋僧法显传、印土名山记、大唐西域记诸书，知为迦叶尊者入定处，故其山遂与五台、蛾眉、普陀、九华并传。即大明一统志亦载：洱海东北百里，有鸡足山。滇志载：宾川州西北七十里，有鸡足山，与郡志相符。盖此山发脉昆仑，即南支龙也。由西番雪山中出一脊，环丽江府西南。峰峦秀起，插日凌空。曲折南行，为鹤庆府西冈，剑川州东山。又南行二十余里，层峦叠嶂，划分两支。一支自西南横亘连冈，经浪穹后岭，结为大理府之点苍山。一支绵延回折，繇东南行经南、北两衙玉丝等场。当洱海东北，或起或伏，东度三涧门，耸为青檀山；北度檀花箐，特起为鸡山顶峰。背抵西北，面向东南。自峰顶环观山形，前分三冈，后拖一岭，若前伸三爪，后支一距，宛然鸡足形也。后一支繇巅西北下四十余里，至大石头而止。前三支中列两大溪，众泉奔送。中支自顶巅下垂，繇铜佛殿、迦叶殿、慧灯庵至胜峰寺。自胜峰之右趺脉，又繇凌霄、圆觉两庵之右下五里，为华严寺。又下三里，为万松庵。又下二里，结传衣寺。至此，地势平旷，庵院凡十余处。东西两峰，宛然环拱。繇传衣寺，下尽于接待寺。东支亦自顶分，经罗汉壁、狮子林、九重岩，直行回卷而下，为西顾山。繇山南峙为塔院，乃下而尽，为报恩寺。西支亦自顶横分，繇青檀山回抱起伏三十余里，为白石崖。又五六里，回龙顾祖，乃结为拈花寺。前山三支，中支与东支，自巅至麓各三十里许；西支则四十余里。皆蜿蜒起伏，错综环抱。涧树幽曲，梵刹隐映。洵西南名胜也。
山以峰顶为中，前后四支环拱。自东至西二百四十里，南至北二百里，山麓周围四百里。
考白古记一书，鸡足山，上古之世原名青巅山，洞名华阴洞。厥山左峰，名曰花石回龙峰；今罗汉壁、狮子林、九重崖转下至文笔山塔院者是也。右峰名曰青檀顾虎峰，即青檀山太极岭；趺至白石崖仰止台、至拈花寺者是也。中一峰名曰钟灵启圣峰，即绝顶；中岭自迦叶殿、胜峰寺，趺过华严、传衣，尽于接待寺者是也。迦毗罗国净梵大王因其山形像鸡足，遂更名曰鸡足山，名其洞曰迦叶洞，后讹为华首门。阿育王时，敕长者明智、护月、李求善、张敬成等来，创迦叶、圆觉、龙华、石钟等庵，即为名胜之始。考释氏经典诸书，皆云：迦叶尊者持衣入定鸡足山。而世人贱近贵远，妄谓西番别有鸡足，以便逞其荒唐奇怪之说，使人渺茫难稽。不知滇南在周时，版图未入中国，原属西域之地，为阿育王所封。且西方哈嘛僧，每年来朝鸡足者颇多；细询之，皆云：自古相传，此是迦叶守衣鸡足。使西方果有鸡足，又何为远来朝礼？且崇祯辰，乌斯藏大宝法王亦遣其弟子来鸡足朝礼迦叶，则知此为迦叶入定之处无疑矣。按范石湖吴船录：唐乾德二年，诏沙门三百人，入天竺求舍利及贝多叶书。有继业三藏，姓王氏，耀州人，预遣中。至开宝九年，始归寺。其分记西域行程有曰巍峰、曰鸡足山、曰优波掬多石室、曰王舍城、曰鹫峰、曰温泉二十余井、曰阿难半身舍利塔、曰毕钵罗窟、曰阿难证果塔、曰轮王塔，又曰塔庙甚多。以今考通纪，考之吴船录，证以梵书、法苑珠林，稽之毕钵罗窟、鹤庆石宝，及阿育王遗迹。如酉阳杂俎之说，与范石湖皆异代同符。则此鸡足华首门即迦叶入定之处；而西番别无鸡足，不待辨而自明矣。
即鸡足中峰，今呼为四观峰者是也。自明歌坪攀跻而上十里许，方至其巅。孤耸峭㧞，顶垂云霞之表。远近仰瞻，状同天柱。
即鸡足左峰。考白古通，名此峰为花石回龙峰，又名鸡足为花石山，即指此山也。盖此山繇东转南，逶迤起伏三十余里。东南一壁，陡削千仞，嶙峋环抱，即罗汉壁、狮子林、九重岩是也。山中名刹多建其下岩壁间。茅庵团标，不下百所，修静之士居焉。其上有石鼓峰、点头峰、道冠峰，满月山、集贤山，重岩洞、凤眼洞最为奇隽。
即鸡足右峰。自山顶西北而下十里许，至檀花箐。此山峻伟宽平，东北与绝顶相对，有象王峰、莲花峰、古碑岩、飞凤岭、太极岭。西南与苍山相对，有木香坪、撒马场。
在华严寺熊罴冈上四五里许。尊严涌，如巨人端坐。正向罗汉壁，肖达磨面壁之状。
自明歌坪垂冈而下，至然灯寺。长三里许，宛然象鼻也。
在放光寺后，直连绝顶，高十里许。此山悬岩峭壁，插汉横空。奇树危石，怒倒垂。层级重复，有若琼楼。
自点头峰垂下，旁出天池。还源禅师于其下建白云居，遂隐居焉。
在宝莲庵后。自仙鹤山垂峦右叠，有凤毛仪彩之状。担当老人隐居其下。
在石钟寺前，下有钵盂庵。山形丰隆圆起，正当两涧之间。周环观之，宛然钵盂当胸也。
在白草龙下。有泉出于马头之下，即名马头泉。
在文笔山之东南，沙址村山尾并南村山尾两交处。有山正镇水口，周围半里。
在双水涧之上。其山紫色，如灵芝结朵。
在拈花寺后。繇青檀山檀花箐自西而南，过金母山、白石崖，绵亘四、五十里。至此起圆峰，回对天柱，山形如几案。
繇苍波山之东北转而西向，长二里许。为拈花寺对案，形如象蹲。
自苍波山之西，繇辞佛台过峡，斜拖一支，与蹲象山相对。
在华严寺下，万松庵之后。乱松连云，长三里许。人行其中者，希觏日月。
即南村后山，在白石庵下。势如卧狮，俗呼为罗磨祖山。
即塔院山。以其在东，上又有塔，故名。
在悉檀寺后。此山从九重崖分脉，丰伟端好，形如满月。
在石钟寺后。山形横展，势如翔鹤。
在寂光寺后。山形耸秀，尝有晴霞冠翼其巅。
即大觉寺后山。回偃崇隆，形如覆云。
在胜峰寺后。山形秀美，谓为一山灵气之所钟也。
在萂勒地之后，又名马鞍山。其峰头与马鞍相似。
在传衣寺后。其山势如凤翱翔而下。
在大士阁之后。形如象头，鼻耳皆具。
俗名金老太山。在河子孔上，高四五里。嵯峨雄俊，正对绝顶。金母即圣母也，其下有圣母龙王庙。
在龙华寺之后。山势崇涌，因前建有观音阁，遂呼为白花山。
在迦叶殿后。高岩横展，宛若屏开。
在花影山之左。
在滴水崖边。其下空洞，人履其上，足声逄逄然。尝有大白蟒出现，俗相传见者主吉。
在片云居之后。繇九重崖而下，别起一峰。穹窿秀出，树石掩映，下有流泉绕之。
在凌霄庵后。其山自明歌坪侧垂而下，至此忽涌，宏大宽广，势欲凌霄。
即九重崖尽处，与文笔山相对。山势至此回顾中峰，峦岫皆似西向。
在西顾、文笔两山外。相去里许，更涌一山，丰隆有势，实居震方，故得青阳之称。
在九重崖下，集贤山之左，另耸一峰。顺崖南行，势不甚远，而瘦削有致，如禽翅直竖。
在白石崖之西。此山自青檀山太极岭，层叠起伏，回翔几折，至此忽起一山，更为雄。自此而下，遂为金母山、白石崖，诸峰皆极奇秀。
在鸡足山东南。自九重崖叠下鸡坪关，迤南行，起而为朝阳哨坡。平原广衍五六十里，起数峰，形如群仙拜舞。东面大河，又起而为广黄山。西对炼洞，又起为马益龙山。形势宽舒，峰峦磊落，为鸡山之几案。
在鸡足山左峰之外，东北去四十里。自鱼盆、甲庄迤而上，出一峰，高二十里，山形如莲花，多崖峦洞穴。西南与绝顶相望，有大石洞鹦鹉郎。东北临金沙江，有四角山青石岩。
在鸡足山东去九十里，即宾川东山之支。面对鸡足，山势崇隆，远近瞻望，峰峦最为奇秀。上有吉祥寺，鸡山大觉寺僧遍周建。山之西麓又有圣泉庵，皆为鸡山之别院也。
四观峰即天柱山之高峰，乃鸡足绝顶处也。峰势绝，四望上耸霄汉。秋冬时有积雪，青云笼绕，苍素万状。攀蹑而登至顶，平正如舒掌。自东及西一里许，南北仅八十步，张直指建罗城于其上。楼四闉，东曰日观，西曰海观，北曰雪观，南曰云观。日观，观日出也。海观，观洱海也。遥望洱水，光平如面，正当山麓。雪观，观西域雪山也。雪山正当西北，干霄插汉，莹洁如银，然非清霁素朝，不可望见。云观，观佛光也。夏秋之间，天气明爽，有时白云布满空界，如银海晃耀。即于白云中，现大圆光，外晕五六重，每重五色，中虚明如镜。同观者，虽千百人，各见己身，不见旁人。虽举手动足，拱揖礼拜，无不肖像，是谓摄身光。又或现圆光如虹霓；又或现白毫光，周围笼映恒数十里；又或黄光布满峰顶；又或光中现银船往来，篙楫具备。礼佛者，斋宿祈祷，则佛光变现，种种不一。四观之名，繇是而起。游者东繇猢狲梯上，西繇束身崖下。
在舍身崖前，一峰附崖并起。自南而西，高数十丈，阔如之，横展如屏。自上观之，顶与崖平。自下瞩之，峰身为崖所掩，莫可辨识。惟自礼佛台斜眺，则别峰森秀，削争奇，与崖乍合乍离；回光互影，巧若施设。虽江郎三片，不为专美矣。
在四观峰后。状如玉枕横峙，高可数十尺。
在九重崖西。凭依岭脊，南崖魁杰雄，嵚崎百状。东九重崖，西狮子林，两翅横开，若为所掖。耸千仞，翠在栴檀林上。耸出层云，秀削孤峙。
在飞凤、太极二岭之中。其峰阔宽厂，层云笼映，高霞缭绕，较诸峰独为雄秀。
在铜瓦殿下。出昂起，高四十尺，形如凤头。
在象王峰之右。岫峦森秀，状若莲花。离离蔚蔚，远浮霞气之表，乃圣僧所居也。
在四观峰西南隅。下嵌上，凭㨿其上，若飞梯蹑空，不复知下之仍有地也。愚人登此，舍身荒徼，冥顽化之不可，悯之者甃砖为垣以阻之。今环为城墉，足迹罕至，此风遂绝矣。
华首门在四观峰南侧，岩如平劈，高数百仞，广且数倍。岩壁有痕，内剜厥，状如门，双阙宛然。上檐飞丈余。周回隆起，圆扉对掩，中裂一隙。其门左右各三丈三寸，高倍之，所谓迦叶奉佛金缕衣入定处也。壁间余沥津津，游人取以洗目，俗呼为眼药水。崖向西南，终夕晅旸，而水不盈勺；朝暮尝盈，夙称灵异。加之此岩平削千仞，仰视矗，俯瞰无际，而门嵌其中，鬼斧神工，至此穷绝。东自猢狲梯，西并舍身崖以抵束身峡，横亘二里，俱自山顶平剖直下。至此叠为细纹，缘如腰带。凿壁为路，行者随纹蹑缕，恍若蚁之缘壁。从此下坠，尚有数级乃抵放光寺。上眺则缕纹交叠，缭白折青。且面曝西旸，苔草杂色。虽丹青穷巧，不能绘其错麓矣。
按大理府志，迦叶门俗呼为华首门。此迦叶波入定之地，在鸡足山顶。唐南诏永贞间，有僧小沈，与二僧同结茅鸡足。一日自城归，见二僧，问食。二僧曰：汝从城来，反索食于我耶？小沈遂走叩迦叶石门，訇然中开。二僧追呼，至则石门闭矣。二僧悔恨，焚身门外。焚处生柏二株。或谓小沈乃迦叶化迹也。
又按通志李逸民：嘉靖间，有一僧自远来，径投石门，结草以居。自誓苦行，三年满而后去。期满之夕，梦石门忽开，中有多僧，延之使入。见殿宇金碧，门上各有金字对联，惟正殿有金锁不开。左堂僧众皆默坐，右堂如斋厨设供。谓僧曰：汝勿去，得乎？僧曰：吾有愿欲游名山，尚未得住也。言已而窹。犹记对联，识而藏之。
在华首门下，放光寺之后。高三十余丈，阔亦如之。直插横开，如斧削石磨，左右匀停，宛然玉屏也。
罗汉壁在四观峰东，从仰高峡横而起，西抵旃檀林。壁横开，崚嶒耸叠，垂绡卷幛，连亘四里。西来寺嵌其西隅，为陕僧所栖。碧云寺缀其东坳，为燕僧所止。而西来一带，崖壁尤奇，拏云激浪，凹崎削，回曲万状。崖下静室，刳壁累石，高下骈嵌，若蜂房燕窠。咸剜木笕泉，互相贯注，以资瓢钵。
在狮子林雪印静室之下。
在罗汉壁下。侧倚东涧，另辟岏。禅师古亭结精庐其间，名般若庵。缘石磴而登，俯瞰壑中，梵刹攒隐；仰瞻翠嶂，树石蒙丛，幽险之观，此亦称最矣。
在罗汉壁下，白云寺右岭。上原有静室，今废。
在钵龙室之后。绝境天开，耸削异势；烟岚旋绕，树石错映；朝昏递变，横侧殊态。观者危心逊目，不能自已。
在狮子林左，高可百仞。其崖头势如奔出，而能顿驻，有勒马之势。
九重崖在石鼓峰东。从罗汉壁而来，岭冈东行至此回掉，与西峰相顾。其崖上负冈脊，下临层峦，联罗汉壁。特角互峙，前对青巅，曰如翠屏岚幙；下视众壑，凸凹差互，刹宇隐见，松桧层深。山中胜境，独此隐僻。东崖人迹罕及，自非一念精修之士，鲜或栖焉。岩东石窍有泉珠迸，分给诸庐。岩畔有飞石覆空，而悬若坠复，倚观者危之。
即九重崖回龙峰也。
白石崖在南山东陲，乃鸡足西峰将尽之处。回峦北向，返拱正峰。石骨珑，窍孔空漏，穿穴互通，出没隐见。而石色莹白，少杂赭翠。天划神镂，莫喻其巧。云邑杨氏凭崖架阁，梯空而居。加以此境别出，不附众山；径曲途隐，俗驾莫遘。可谓栖幽之胜境矣。
即玉龙瀑悬崖，在天鼓山之下。千章丛杂，崖壑层深，加以悬瀑飞流；上下者至此，鲜不驻足溯观，移时叹赏。
在狮子林慧光静室之上半里许。崖高数丈，其下容四五人。深林密翳，虽亭午杲烈，不见曦影。
在铜瓦殿后，乃绝顶峰岩下垂之脊。石齿棱棱，仅可容足。壁立上五十余级，落手投足、支膝抵胸，始得进步。登者不得下视，下视则䰟摇足酸，不能自主。
按郡志，名睹光梯。石磴嶙层，高数十仞，游人匍匐而上。此间望佛光出现，更为明显。
在狮子林守白静室之上。高数十尺，孤孑挺㧞，状若南极老人之首。
在九子溪东。壁嵚嵌叠磊，异卉丛生。回岚隐映，如缨络贯花。
在袈裟石左。插空支耸，正如佛掌横舒。
大背光崖、小背光崖在华首门之上，四观峰之下。悬崖万尺，壁立如斧削。左右稍作曲，如佛背光。此崖奇险，冠绝一山，虽猿猱不能升也。
在大观阁西三里许。南北两崖，杰峙争高。中通一路如咽喉。有踞之地吞天之状。
在小华首门崖下。悬壁直下，削如立掌，中。崖头长数十尺，形如狻猊。左顾青狮，右望白象，宛然三大士所乘跨也。
在小桃源洞前，与金猊崖相去三十余丈。
在收蛇洞前。金猊、青狮、白象三崖，极威雄踞㐲之势，而金猊稍大，尤魁杰也。
在九子溪头，初献水之上。
在插屏山后。文心雕龙云：彩如宛虹之奋髯，光若长离之振翼。宛虹，龙也；长离，凤也。是崖之得名，盖本于是。
在文殊阁旧址之上。
在小华首洞右。崖石层折，累数十叠。苔绣草衣，剥蚀茸衬，宛然书史堆叠。上有软瀑纷披，而飞岚溅雾，甚具奇致。
在藏头庵上。以其险绝不可往，故名。又曰玄鹿崖。
在龙吟壑之西。悬级危仄，攀附而登，繇猴子洞至藏头庵。
在木香坪半山。其地有观音显化碑。
在华严寺后，俯临溪，上下悬绝，莫可攀倚。楞伽室即建其上。
在檀溪之西，相去里许。
在罗汉壁、狮子林之下。其上则崖壁插空，峦岫阻日。稍隐而下，幽崖丛柯，回映负险。加以洞迷岚，悬流绝嶂；层林杂木，凌空交合。一念精修之士，多或凭崖结室，依石支广。肰而游轩罔过，界宇孤僻。所谓修修释子，渺渺禅栖，真堪托胜怡情，绝尘虑矣。
在礼佛台前。三面绝壑，下悬石骈其上。中迸成隙，东西交透。西穴下临栈木，崭壑而度。繇穴洞宛转东出，即蹑小石台，俗呼为太子过玄关。洞穴奇险，于斯为最。
在石漏泉之左。可丈许，中出泉如石漏。
在绝顶后，文殊阁旁。今阁圮废，故址尚存。
在文殊洞前，虎跳涧之上。相传仙人奕棋于此，故名。其上有棋枰石，今误为真武洞。
在龙吟壑右，觉林寺址之上。悬崖西，自玄关层累下坠，中横一线，侧㠌其间。其门东向，中不甚；惟外径绕，缘崖引栈，披烟蹑虚，有若猿猱之扪历矣。
一名云归处。在狮子林陕西僧静室之右。高丈许，一丈四尺。昔有僧栖禅其中，以石为床灶，今存焉。
在伏虎庵拜佛石下。此洞乃一片大石横架而起，中可坐十余人。
在神足峡东。洞不甚，但高而难登。洞前有石柱一根，好奇者梯之而上，如猿猱之缘木也。其洞面向檀花箐，斜阳对照，晚霞丽空；洞中晴晃，别一天地。
古佛洞在八功德水之上。石窍横并，俨若胡床，仅堪容膝。
落伽洞俗名猴子洞，在鲁摆室削壁下。洞出清泉，四时不竭。昔有行僧大千隐居于此。法师自如与之游，为改今名。
在九子溪东，真武庙侧，洞因庙得名。水出其右，即三献水之一也。其洞西向，颇隘。中有一潭，不竭。土人目为诸龙湫之首。
在落伽洞左崖下。旧传有黑熊居此。法师所庵曾于此洞谈法华经。
在罗汉壁、西来寺后。绝壁上一崖外附，东向成门。前有横石，凌崖上跨；中透小隙，日光注焉。洞不，而洁净可居。
在罗汉壁西危崖下。杨黼者，大理人，栖息于此。二十年得道而去。其始末详中。
即白鹿洞。在九重崖绝壁。回返向青檀山，上竖巨木崖间，斧痕为级以升，又蹑石痕扪壁而上。崖畔穹肰，如飞檐上覆。宴坐其中，肆目南眺，水目、天花诸峦罗供，有奔役之势，自非烟褰雨霁，莫辨此遥岫矣。
在狮子林大力、南宗二静室左涧中，即珠帘水飞注处。
在檀花箐西，金华庵西北，即顶西冈将尽处。崖悬路绝，层峦危耸，与列岫争奇。人迹罕至，有僧南松尝止静其间。
在白云寺、补处庵右百余步。三石攒起，上累一小石，有似鹤顶。洞边多产松菌、灵芝诸异草。
即大石洞。在鸡坪关后石洞村，乃此山后岭向北环转处。山至此伏而再起，另辟洞天。洞门宏厂，高九丈，阔七丈。渐入渐高，窕，石乳凝滴，结而为笋。高者如塔如柱，又缀而为幡幢缨络。鬼工天巧，名状都绝。兼有石台、石人、石床、器、狮、象、羊、虎、禽、鱼、花、树，罗列其中。进至一处，有石穹窿，击之吰肰如钟；又有稍起处，其声逄肰如鼓。俗亦以石钟、石鼓呼之。左右小洞曲穴不可枚数，洞天之奇，于斯极矣。
在小华首门之东。以其石宽厂，下临绝壑，山路险峭。土人尝避兵于此，故名。
在大石洞东五里，外窄中。秉炬而入，门窍层叠，奇不尽。中有潭，人传有龙潜焉。清窅冷寂，游者不能久留，实兹山之幽异处也。
腾蛇洞在后山东壁。相传有异书及法华经藏其中，恒有毒蛇守之。人或援藤而入，多被跌伤，故罕至焉。又名藏经洞。
收蛇洞在小华首门西。有石窍，其不知几许。古昔相传有异人以咒术收蛇其中，故此山蛇不伤人。
在悉檀寺前小瀑布下，大士阁之东。恒有猿猴蓄山果其中，人往觅焉，或得数斛。
在洗心桥边，圣母水潭西二十步。或岁水涝，此洞出水，则次年必旱，农家每以为占。
在白石庵后。
红蛇洞在接待寺，三家村西箐内五里许。每秋前，有小红蛇出卧石上而不伤人。
在放光寺之下。
在华首门北岫侧，历落㠁牙。昔周哲于此洞修炼。多藏经史道书，人罕见之，故名。
在楞伽、虎啸二崖之间。子春，知空、眼藏搜揽奇胜，登小沈台，见藏头庵北悬崖之上，古木丛荫处，有玄鹿二，呦鸣而出，驯扰不惊，如相迎之状，故名。
在九重崖下，塔院之北。洞不甚大，而林木茂密，境界幽窅。
在幻空阁左崖半。可坐五六人。
在鹤峋碑崖畔。绝壁数十仞，空洞临危。其广莫测，而无路可登。自非飞鸟翱翔，莫得窥其幽奥矣。
在真武洞之上。窍穴玲珑，广一丈五尺。有奇葩异卉，翠竹碧罗，拥荫其门，俨肰仙客栖真之洞天也。
在千华崖之下。怪石隐门，人迹罕至。盖猿猱栖息之所。
在小莲房洞之上。
在背光崖之西。洞中可坐十余人。夏秋之际，尝有金光飞绕其处。
在狮子口之西。弘厂幽邃，中涌流泉。
在狮子林后山下十里许，昔有僧习禅其中。孤邃幽险，不易居也。
在功德庵之左，宽一丈三尺。
在翔龙寺之西，隔涧悬崖之上。
在袈裟石左。上下二洞，空怪相连。栖真之士每神娱其间。
在华首门下层，小源洞之右。此处又下一层，平出三崖，中曰金猊，左曰青狮，右曰白象。一名小华首门。
在回杖处之下。
在觉灵寺右岭上。昔有僧老古，穴土为洞，栖禅于此。
礼佛台在束身峡西南。顶三面绝壑，南向木香坪，后有伏虎庵，前为玄关洞。昔时古行之士恒于其上礼佛，以致精虔。李中溪爱其奇胜，于此建宾苍阁。以其面对点苍山，宛肰天外屏画也。
望台在狮子、栴檀二林之间。自横亘大岭，分冈南下，起一，东界狮子林。披林萦磴，若穿翠幄。登此始见顶西悬，故以望台名。小阜联，如贯珠递坠。
在点头之下。自九重崖达狮子林，路经其处；指顾合山庵寺，如观掌果，历历分明。
在华首门左，面临苍洱。
在玄关之右，宽可二丈三尺。
在藏头庵前。群拱抱，叠嶂回环；涧溪竹树，无不生情，势若云霞拥月。
辞佛台在白石崖东大路傍。繇南山北转，为登山初境。上有小塔，凡入山礼佛者，归路至此，回望山顶，作礼辞佛，以伸眷慕焉。
在石钟寺下，大士阁上，长可三里。西望玉龙瀑，登山必经之处。
在积行庵傍，水月庵上。
在拈花寺右，石蟆江外。此山高一里，长五里。自炼洞西山顶分支东北向，逆上仓湖之水为石蟆江，与鸡山诸溪之水合流而为炼洞河。
在放光寺前。从中斜分一岭，自东向西，正对飞凤岭。迤起伏，长二里许。
在华严寺后。此地原为熊罴窟穴，先时，有南京老僧真圆习静于此。熊罴渐隐，遂建梵刹。
在古雪斋、片云居之前，塔院之上。垂峦平亘，状若横琴。
在文笔山之南。绝壁百仞，上有平冈。俯视接待寺、河子孔诸景，了了可画。
即鹧鸪山也，在放光寺西。山形自古碑崖翔舞而下，其长数里，宛肰飞凤。
繇白井庵前，下至会灵庵。起伏延衮，长五里许。清溪交流，长松掩映，游人经此，有凭虚御风之想。
在飞凤岭之右，既圆且正，形如太极。四周诸簇起，并秀争奇，恍肰媚灵于兹岭也。
在觉林寺右。
一名蛇伏冈。在西竺寺前。自息阴轩左，斜拖而下，繇西而东，至牟尼庵约一里许。细瘦横披，如拂袖之状。
在绝顶之西，束身峡上，文殊阁前。南北两崖夹坠，而石悬其中，平整如盘。世传昔有两仙对奕于此，原有三十二子，于今亡矣。
在舍身崖东，玉井峡之上。高五六尺，宽平，可坐二三人。俯临绝壑，上逼层霄。登其上者，矌肰遐览，俗虑顿空，飘飘肰有羽化升仙之意。
在四观后，休歇处之前。宽二丈，高三丈。一片横斜，上可坐数十人。石面浸出，流泉注滴石下，即汇而为三极泉。
在栴檀林烟霞室右。其石高一丈六尺，广九十围。层叠两级可攀而升高，下回凹处可坐十余人。石隙生大树，高七八丈。修柯曳云，浓叶蔽日，笼罩婆娑，故堪玄赏。
在大乘庵左。其大石高一丈三尺，广可一百一十围，古意崚嶒。有级可升，上可坐三十人。更左三十步，有石差小，亦伟俊可观。旁更有数石，半露半藏，备极嵚崎之势。
在铜瓦殿。有坡，野卉蒙茸，别具幽胜。相传当日尊者晒衣其上，青石白觔，其文缕缕，领褶俱全，宛肰袈裟铺覆，因名焉。其上原有小阁，为比丘栖禅之所。
在蓑衣庵旧址。其石高一丈一尺，阔七尺。正面平削，宛肰插屏。下又有小石，方正可作坐墩。旁立古木一枝，大八九围，高四丈许，苍肰掩覆，势颇相得。
在迦叶殿西三十步。高丈许，大八、九十围。前张吻如狮口，生树二枝，掩映葱倩，培增奇致。谢东山曰：殿西数十武，有盘陀石，可坐十数人。崖畔孤悬，不可行而至。考此山，别有盘陀石，在放光寺西，此故名狮头石。谢公落笔偶误耳。谢即近时人，慕晋谢安之为人，故号东山。其游览之兴，果堪追配晋人。东山之号，非浪称也。
盘陀石在放光寺西崖，藏头庵下。石高一百二十尺，直立如笋，亭亭上擎。虽附崖而起，不与崖合，挺肰离立。架桥而度，顶平可二十余尺。上构小亭，危耸特绝。行僧大千尝趺坐于此。后当飞泉摇曳，叠嶂萦流，幽异孤渺，别具灵秀。游者扶杖而登，下临绝地，峰壑罗列，故堪奇赏。
在盘陀石左数十步。其石附崖而生，兀欲堕，下临千尺之磎。
在观音崖下。其上平正，故堪结趺入定。
在狮子林纯持静室。侧高二丈，宽丈许，可坐二十余人。旁有流泉，美冽甘洁。
在悉檀寺右坡。石高一丈二尺，广四十围。此地旧为罗汉寺，石原在寺内，僧众嫌之。忽有人来云：此石可移也！可为我具食。僧入厨治斋，既出，则石已移出寺外，其人不知所往矣。或云：是潭中老龙，特示灵异耳！
在狮子林中，一高耸，四面如削芙蓉，而金粉杂铺，彩文如缋，上刻翠屏二字。
在狮子林顶。其大数围，高二丈三尺，傍有小石潭。凡山中欲雨，则此石傍必生浓云，如车盖散布蒙密，其雨即至。
在放光寺门内。高一丈一尺，宽可三十围，峥嵘兀。上建小亭，名四无亭，可容数客。石脚有空凹处，可以趺坐。
大石五六倚叠，河子孔之上，乃中溪李公所题。
在胜寺前。其石大小不等，五色俱备，各具六棱，可供清玩。
在弥勒院左。两石连生，参作势。高五丈许，顶宽平，可坐数人。紫苔交错，有如绣。
在慧灯庵右，状若螺纹。
在迦叶殿门外，土地庙前。状如牛首，俯瞰众壑。有老树数枝，盘根其上。
在狮子林六般罗密静室之下。其石嶙峋当路，静室比丘引泉资汲者，必经其石之腰，苦于不能直度。乃刳木为曲笕，绕石而流，故名。
在二天门上，顶可趺坐。朝山比丘、修净土者，尝于其上默坐念弥陀焉。
在钵龙室之后。其石嵯峨兀，若不可犯。石之上更有大石，中开一隙，若离若合，险怪岈岠，恍若雷轰。傍有老树怪藤，特助奇古。石顶正平，蹑级而登，可坐数十人。前后百步内，大石二、三十枚，各具异势。其冲肰负土而上者，若熊罴之登于山；其嵚肰相累而下者，若牛羊之饮于川。柳子厚所云，未足当也。
在白云居前，倒影池之右。石高五丈，广三十围。顶平如砥，上坐五六人。
在白云居左。高八九尺，长二丈许。遥睇近观，周回审视，宛肰蹲虎，首尾高下，无不匀似。
在石钟寺左。平冈上大石数块，横侧异状。上有古树数枝，丛䕃周覆，真可供幽人之箕踞矣。
在念佛石上。矗立如笋，最为孤峭。
在念佛石上。形如栏槛，下临绝壑。凭倚遥观，则苍山如案，洱水如卮。
在华首门傍，左右两座对列。其上宽平，宛肰床榻，可供坐卧。
在华首门崖右。阿阇世王曾于此朝礼尊者，故名。
在放光寺右，屏风崖下。高七尺五寸，尖唇外，恍若鱼头。
在铜瓦殿右。长数十丈，昂首之势，俨若鳌山。
在无字碑下。高五六尺，广丈许。
在玄鹿洞左。两石连峙，直立如柱。
在龙华寺门左，相去一百九十步。其石正方，高八尺，周围四丈三尺。上生树一枝，大十二围，高五丈余。一根分作二枝，其干相抱，叶复作二种，有老藤蒙缀。旁有小树一枝，高二丈，其根皆蟠石而下，入于土。石之东南又有古树五枝，茂密阴森，以助幽异。
在伏虎庵前。其石高丈许，临虚崖。登跻其上，骨悚神栗。尝有行僧履而拜佛。肰须一心朝向，绝去瞻顾，方能俯仰起伏。若左右旁视，即匍匐欲坠矣。
在玄关之上。大小数块，委叠相倚。怪谲险侧，欲坠欲崩，不可名状。
大石二块，宛肰碑碣，在羚羊洞之上。知空、眼藏幽揽胜，不辞危险，无奇不搜。行至此处，小遇雾雨。知不可登，遂扶杖而。两人以为胜游之大缺䧟也。道友仙陀为题其地曰回杖处。
在伏虎庵左，棋枰石之侧。
在罗汉壁德上静室之下。大小数十块，或蹲或倚，如拜如侍，宛肰群聚点头之状。
有二，在大盘陀石之左二百四十步，旁有古树三枝。
在静林居前路下，高五尺。其顶宽平坐五六人。双涧夹流，清漱如玉。
在龙藏谷中，放光寺前后。大小数十块，奇形怪状。高者百尺，小者丈余。或如正士危坐；或如武夫肃卫；或如奇鬼猛兽，森肰欲搏人；或如金翅劈空，腾蛟戏海，有飞舞奔跃之势。山石之奇，目中未睹，游至此观止矣。
又名天磨石，在罗汉壁绝顶之上。两石相垒，高数十尺，最为奇险。
在石梁桥西北。大石三块，相并。雄伟兀，颇有嶲致。
在黑熊洞左。㧞地矗起，形如老翁。
在岳山洞西大涧中。高十三丈，广倍之，顶平如掌。
在二殊室之下。大石三块，相去各二十余步。上石高七八尺，其根空而出泉，状若云之倒垂。中石高丈许，兀奇伟。下石高二丈，顶方且平，可坐十余人。
在石梁桥东。石甚奇，有僧刻九品往生四字于其上，故往来者，遂呼为九品石。
束身峡在绝顶西，文殊阁前。两崖对峙，中分一径，仅容人身穿过。径中流石历落，拥足碍履。行者侧，不能自持。可二里许。
在鲁摆静室之左。
一名五十三参。在迦叶殿北，罗汉壁西，即登顶大路。轰峦石，蔽左右。中迳若剜，崖壁欲合。行者视前，以为路穷。更转更睇，窅曲森险。俯瞰林壑，仰眺岑岭。一步一景，倏忽互换。屡游者，亦疑误焉。崖中吐三献水，足资行者之渴。周直指建亭于斯，今圮废矣。
在狮子口之下，长四五里。直险僻，人罕繇焉。
在罗汉壁西来寺左。高十五丈。两崖夹立，窄如箭括通天，无路可升。静室比丘每于峡上采薪，从峡中掷下，又从下拾之而归，盖天险也。
在舍身崖、翠屏峰之间。崖壁环匝，宛然欲合，形如玉井。
在罗汉壁安心处之右。两崖束身，矗起一峡。崚壁当面，上干霄。虽飞猿㨗猱，穷于登降矣。
在幻空静室左。从罗汉壁最处，崖势对裂，状如斧劈。峡高十七、八丈，仰视崖顶，炫目危心。己亥兵乱，山中比丘用十寻直木，斧砍为级，缘之而上；然从之者鲜矣。
在狮子林大静室左。其峡宽而且深，长五六里。险异尝，非具神足者，不能登也。
即束身峡绝顶西北下。繇文殊阁至伏虎庵，两崖矗起，中通一路，二里有余。崖石嵚崎，径道盘折。既穷复通，幽邃无际。
在华首门下，放光寺前。直连檀溪大壑。
檀花箐即桃花箐。此地原有大青檀树一株，故峰与溪皆以青檀名。后其树既伐，土人遂误檀为桃。繇山顶西南七里许，深林杂树，蒙翳幽窅，莫测其高几许。南北穹峦，中凹成坳。东西则分溪㵼流，逝湍各别。东下成溪，汇出洗心桥；西流迸涌，直繇和光桥而逝。箐为宾、邓分界，因去山稍远，游者鲜及。实则绵邈幽深，迥绝尘境。
在太极岭之左。
在万松庵上，连松二十余里。花开时，人行其中，衣袖俱沾松粉。
在太极岭之右。此处树木最为深密，多藏劫盗，行者苦之。
一名冷水箐，在白石庵右。
在南村后。相传此处旧有芭蕉四五里，今无一存。沧桑之变，信不诬矣。
今建为胜峰寺，寺碑载：迦叶入定，八大明王送至此，鸣歌作乐，故名。后人因而建寺。
在沙址西塔院。崖下灵山一会坊内，昔传有罗汉现身于此。
在西南峰，檀花箐东南，与点苍山对。其坪在高山顶脊，围环宽二十里。四傍皆深林密翳，积雪不消；而此坪独宽坦温煦，甚宜花树。昔时服勤之僧，多于此结庐习静。今荒芜，无复存矣。洱西人士，驾艇登山，多繇此取道焉。
在四观峰之后。繇绝顶西北下四十余里，皆合抱古松。修柯曳云，浓荫蔽日；长风远振，涛籁幽长。使陶弘景见之，不知何如神往矣。
在大龙潭之前。其地宽广平厂，树石回映，清泉交流，俗传古有五百罗汉，游憩于此。
在华首门西二百步。高八尺，深丈余。中可坐卧六七人。还源、眼藏两师避兵于此。但崖路危仄，人罕至焉。
在狮子林后崖下，面对东北。广三里，长七里。多产奇树名卉。旧有狮子庵，今圮废矣。
鸡足山源泉、喷流不下百十余，咸奔为大溪，界山而下。其南面诸溪水，皆繇雪阴桥合河子孔水，东折过拈花寺前蹲象山北麓，合石蟆江水。又东南流，会观音箐及宾居大王庙龙泉诸水，同归大罗河。北行过达旦哨，入金沙江。金沙之下流即孔明征孟获所渡之泸水也。此水东北流，注马湖，入川江，归东海。又山北面诸溪水出和光桥，合佛光寨罗川水，亦出金沙江。惟西南山外诸溪水，则流入西洱海，繇大理玉龙关西流至合江铺，会漾濞河水南折，西合澜沧江水。又西南流，繇顺宁、景东、沅江、交址，竟出南海。澜沧江即黑水也，尚书云：黑水、西河惟雍州。华阳、黑水惟梁州。其源出南吐蕃鹿石山，本名鹿沧江，后讹为澜沧。今人以澜沧卫近金沙江，遂呼金沙为澜沧，而又讹澜沧为浪沧矣。天下之水，皆东流入东海，惟云南澜沧水西南流入于南海。尝疑滇中必有山势起，界划东西之处。今穷考鸡足一山之水，其支流汇归，遂分金沙江、西洱海两处。肰金沙、洱海，相去不过二百余里，而两水之归，一东北流向东海，一西南流向南海；则滇中地脉，界划东西二流之处，实在于此。可知鸡足一山，繇西域雪山而来，发脉昆仑，自西北而行东南，地势独，为东西最高处；故一山之水，东分赴，关系地脉，政匪轻也。因附若水、黑水两江之考于后，以俟博学者论定焉。
按：金沙江原名若水。考之水经：若水出蜀郡旄牛徼外，东南至故关。又考旄牛徼在丽江北，吐番雍州界，昆仑之东南，即佛经所谓四兽口中流出者是也。山海经曰：南海之内，黑水之间，有木名若木，若水出焉。郦道元水经注曰：若水，南经云南郡之遂久县，即今金沙江北岸巡检司地是也。此水出吐番，经雪山之北，过丽江，经鸡足，北合绳水、孙水、泸水、大渡水诸水，沿注通为一津，即若水也，东流注马湖江。诸葛征南，曾渡此水。又金沙江有二，在缅甸者流而南，出丽江者流而北。人多混混，故樊绰又以丽水为黑水也。
按：澜沧江即黑水也。此水自丽江雪山之西，经云龙州东南，流入蒙化、顺宁、景东、沅江、交址，乃入南海。郦道元水经注：汉武帝时，通博南山道，渡澜津，行者苦之，歌曰：汉德广，开不宾；渡博南，越兰津；渡澜沧，为他人。即此水也。黑水之说，本于，从来辨论纷纷，终无确㨿。以郦道元注水经锐意寻讨，亦不能知黑水所经之处。以为至僰道入江，其言与不合。孔、郑诸儒考究不得，蔡氏作传，引出犍为郡南广县汾关山。水经出张掖笄山南，至炖煌，过三危山，南流入于南海。樊绰以西南水南流入于南海者有四，曰丽水即黑水也。郦道元又以叶榆水南流，而水以榆叶所清，其色㴱黑，遂欲以当黑水。肰叶榆水出浪穹县罢谷山，止在大理境内，遂入南海。若尚书雍梁之界，皆曰黑水，则黑水当自雍之西北以经于梁之南，岂叶榆可当？惟澜沧之水，源出吐番嵯和哥，自西而南经雪山，西至丽江、兰州入云龙州，南过昌，又南过车里大甸，入于南海为是。但甘肃志载：甘州西十里，有黑河流入居延海；肃州西北有黑水东流，荒远莫穷所之。是其源出雍州北，而流入梁州之西南，其正西则流绕西极之外，而不可穷。盖地势北最高，故水径西而西南也。总之曰：黑水、西河惟雍州，华阳、黑水惟梁州。又曰：禹道黑水，至于三危，入于南海。夫陇蜀无入南海之水，惟滇之澜沧、潞江二水，皆繇吐番西北来，与雍州相连，并入南海；但潞江西南流，竟趋缅中，与梁州不相陟。惟澜沧繇西北而南，至交趾，入于南海。水内皆汉，水外皆，则禹之所导，分别梁州界者，其为澜沧江无疑也。谓：南中山曰昆弥，水曰雒。山海经曰：洱水西流入于雒。故澜沧江，又名雒水。言脉络分明也。梁雍之间，黑水非一，肰皆枝水而流，不入南海，如孔明笺所谓朝发南郑，暮宿黑水之类，皆非也。
云南为西域之地，前朝虽通中国，封号羁縻而已，至宋竟与中国绝。故汉宋诸儒，考辨黑水，终不得其要领。余自己亥避兵蒙化，亲见洱水西流合澜沧；及子春纂修山志，考鸡山水势，半出金沙，东流归东海；半入洱水，西流入南海。始知鸡足一山水分两。则此山为滇之冈脊，地脉遥远，其与他山偏在一方迥不同矣。因博考方舆载志诸书，及详问土人故老，为着若水、黑水之辨，以见鸡足之地势，其来脉高远，关系匪轻。可知迦叶祖师之入定此山，亦自有因缘，未可草草视也。
三献水在仰高峡中，一出滴雪崖下，一出兜率庵左石洞下，一出真武洞右。危崖万仞，怪石崚峋；绝壁悬空，傍无宿土。而洪泉争涌，联络奔会；汲资千鈢，溉澍百区。世传迦叶尊者敕七十二龙拥护此山，故飞泉灌洒，无不润。虽孤崖峭壁，亦注悬泉。迄今梵刹星布，佛会佳辰，香客游人时盈数万；香积笕水、钵瓢涤濯，率皆沾注盈足，未尝累汲也。
出悬崖下，在八功德水西，涌注不息。宋直指建庵，崖间题曰曹溪精舍。今屋宇倾圮，惟故址存焉。
一名八德溪。在曹溪水、华首门之间。飞崖二临，迸石而出。滇志云：迦叶尊者于石上卓锡成泉，故涓流不竭。
珠帘水，一名万珠帘，又名四谛泉。在狮子林中，观音崖之东隅，翠屏石南崖。危石矗起，上下嵌。崖上多竹树杂卉，水从树根石隙乱流而下。崖窟若廊若榻，而悬流虚幂其外。展冰绡于林杪，挂珠箔于云端。溅注霏微，令人逊目怡心，不能自绝于其际。
一名圣母泉，在雪阴桥南。上有大石横偃，空如张吻。阔一丈六尺，高可半寻左右。复有石数块，名云鹤。石大小差等，撑拒支亘，势甚危险。诸乱石下，众水奔涌，回注斜射，与山中诸水相汇，奇发齐泻，东注大涧。夏秋澍雨后，溪水皆浊，而孔水独澄净如故。虽与诸水合流，而清浊不杂。世传此水自大理西洱海透山而来，故水独别。再诘其故，则云：昔时有人朝山，在西洱海边午餐，所携食盒，落水流去。其人既至山下，小憩此水之傍，则见原盒繇此孔中流出，以为神异。知其地脉潜通，于时俗呼此为盒子孔。后蒙氏得国，建号大理，乃封其水为河子孔。盖西洱海，故名洱河也。
一道水，在金华庵下三里许，其源出白鹿寺之。繇一道水西去半里余，即二道水也。其水发源威音寺之傍，繇西而北，合一道水并入于三道水。三道水之源，发自木香坪后，流出大圣寺之下。自南而北，从翔龙寺之右循崖而下，三水汇合，并注一溪。清流激湍，奔泻数里。总繇松鹤桥下，又合和光桥水，出罗川河，入于金沙江。
在迦叶殿东五十步，此溪源最高，水最涌，合三献诸水而下注于栴檀诸溪。
在白云寺、补处庵二刹之东。
在寂光寺左。窅回曲，树石笼映；众水奔赴，湍浪激荡。上有大桥，名曰响雪。
在幻住庵、兰陀寺之中。溪不甚大，而回曲清。树石蒙绕，实为幽僻。
在木香坪檀花箐中。此地旧有大青檀树，可数十围。远近瞻异，故此名青檀顾虎。
在华严寺前。窈窕层折，竹树茂密。冲涛啮石，声乱钟板。上横巨桥，题曰德水。
在大乘庵之左，上有逍遥桥。大䥘和尚尝独行至此，杖听流水声，移时忘归，故有斯称。
在山后北，金华庵、大圣寺、翔龙寺诸刹之中。
虎跳涧即四观西折下山处。两傍峭石突起，崖并蹲，各具咆哮之势。相去丈许，下临涧。
按滇志，驯虎涧在鸡足山，两崖峙立，霞围霰集，昔迦叶驯虎之处。相传有二虎出入，故此地有伏虎庵。
在传衣寺傍。众流汇集，高下折，乍大乍细。叠注支流，汇而为瀑。
在山南河子孔边，上有雪阴桥。此涧汇山南诸水，合河子孔泉，东折南出，过拈花寺前，出石蟆江。
在九重崖后。雨水交流，险峻层折。
在大龙潭下。繇龙潭下至水露庵，崖石攒空，卉竹蒙杂；涧势阻险，溪路幽折。
在接待寺之左。万水奔赴，树石窅，猿栖鸟呼，行者感动。
在盘陀石之右。崖壁天险，剖为大壑，人迹罕经。
俗名大箐。在中、右之间，长数十里，宽四五里。众水奔流，长风振树，实具吞天之势，即大觉寺山庄也。
在猴子洞左。幽折险峻，故为龙蛇之窟。
在牟尼庵西。其源自仰高峡来，会华严诸流下奔。而峡中有巨崖，水自崖上飞流，如崩涛舞雪。游人从解脱坡对壑而观，真有玉龙走潭之势。盖当登山之始，层冠云，殊壑拥翠；而松崖萝壁之间，飞流漱玉，响答钟磬，奇秀森灵，实厌众目。
在玉霖轩左崖。横斜下注，激涌作势。上更有东西两瀑，尤为佳胜。自崖面临空平铺，旁无所挠，前无所障。牵曳烟风，摇荡林影。遥睇旁睨，各具胜趣。
在小华首洞西。其源自八功德水流下叠书崖。
在鲁摆静室下，猴子洞东。其源自曹溪水来，东从藏头庵下。凑泊萦旋，曳雾搴烟，喷嗽变幻。盖当两崖回合之中，又极上嵌下削之势。所谓落银河于九天，控珠帘于双阙，未足形其胜概也。
在体一桥上。源自悉檀寺前大龙潭，渡伏龙桥，汇诸细流而成。曳练垂珠，溅石作态。
大龙潭，一名乌龙潭，原名软石香芹溪，在悉檀寺前。昔时水林翳，阴森寒悚，樵采者不敢斧斤其旁。或有犯者，即风雷骤至，盖有黑龙窟其中也。自潭上建悉檀寺，林间渊碧，素流澄鲜，灵物似亦有归依之意。肰山中夏秋霖雨，必有浓云自此潭兴。升至山巅，即风雷交作，倾泻如注。僧众每以此为占；其细霖微沾，即不肰矣。或云当悉檀寺未建，此潭水涌如潮，昼夜崩腾。建寺时，僧释禅着衣杖锡，作文祝之，龙遂移赤石崖。每夏秋之交，一归此潭来，则风雷震荡，飞沙偃木。合山僧众皆知为龙归也。旧传迦叶入定，有七十二龙来护此山。事虽难稽，肰此山之龙虽多，而绝无横潦崩之害。则佛法无边，天龙驯伏，固有肰也。
小龙潭，一名柳枝泉。在悉檀寺后冈上，五华庵前。晶碧一泓，杞柳樵竹，丛茸杂映。清流远引，澄泛无际。
在后山华藏洞左侧一里许。潭上有大椿树二株，大数十围。潭北有龙王庙，祈祷者尝见有龙作小蛇游于潭中，青红五色随时易形，土人崇敬不敢轻亵。
从上潭南行二里，即下潭。水出乱石下，迸涌作声，噌吰可听。潭上杂树交映，希见曦景。激湍奔流三十余步，又汇为小潭，清可掬。
在山后岭下，小石洞中。
金鸡泉即眼药水也，在华首门东。按李逸民曰：金鸡泉，仅一碗水。日有异鸟饮之，其来必双，至二十双而止。四时皆肰，鸟无增减，水亦无盈涸。有僧崖构阁，汲此水以供香积，梦神语曰：此是金鸡泉，尔不宜溷扰。越日，阁灾。
在飞凤岭之右。
在碧云寺左峡。其水自石间出，其味甘冽，缁素资之。
一在双泉岭南，一在岭北。南阳北阴，岭亦以是名也。
在祥寺之左。清洁香美，逾于他水。
在无住庵左侧。
石漏即白云泉，在念佛堂后。青壁千仞，杂树倒垂。傍一石，支崖凌虚，上实下虚，宛若悬钟。水自石腹中散缀而下，不见泉脉。飞珠喷霰，如刻漏之垂注。余故改题为石漏。闻万历间，有僧白云结庐崖畔，礼诵华严，精勤不息，感石窍灌滴下注，涓涓不绝。其石高三尺，阔如之。高处中空，渐上渐隘。水从空顶中坠下，为方池一泓。四旁皆崩崖石，曲倚侧。乃水不溢于坎，而溢于脊；不溢于脊之外，崩而溢于脊之中管。管中之液又不溢于旁，伏而溢于中垂，其灵异如此。至九重崖东石缝，迸沥分级而下，列为三各悬注丈余。资给诸庐，甚为甘冽。
在清凉泉右。隆祥寺所引，即此水也。
在圆觉庵左右，两泉并侍，水脉潜通。
在会云庵之右峡下。
在罗汉壁太华静室内。削崖危耸，如刺空劈云。而崖下剜潭，广可五尺，亦如之。半入崖根，半露崖外，澄肰不竭。始僧广传持诵法华，如此咒钵迎八功德水，倾注坎中。水仅盈勺，资给未广。后太华更加开凿，遂成渊泉。
在狮子林下。有泉三孔，涌出如沸。
水出法云室之左，莹洁腾涌，不啻白云出洞。
在华严寺左腋，去寺里许。
在聚仙崖之下。泉上有古梅一株，疏影横斜，堪入图画。
望台有泉，自岭脊沥石而下。东会狮子林水，同发齐泻，涓涌不息。栴檀比丘引流资引，多于崖端架木；曲折横斜，度岫穿，以代运汲。
在接待寺之左。
在山顶后冈，去罗城二里许。泉有三孔，涌出作品字形。上有屋三楹，榜曰休歇处。山顶比丘咸汲此水，以资佛供。
在放光寺前七十余步。其泉周围多产木莲花。
在青檀山东北峡中。
在慧灯庵左，菜圃之上。水从横石中泄出，虽遇久旱，而此泉盈注如常。
在片云居左岭下。每天将雨，则泉中云起。
在撒马场西南，下山路左峡。
在沙址，女僧继周庵中。
流自猴子洞侧，出于削壁绝壑之间，其源不可穷也。
在碧云寺路旁。去观彻静室百余步，水从三大石中沁出。
在狮子林二殊比丘石弹轩之西。水从大石下涌出。
在狮子林顶相静室左涧中，危石之下。
出自狮子林支秋广傍，流灌栴檀林。诸修静之士咸资汲焉。
在狮子林下，林泉静室左边。石孔流出，及天香师所凿。
在兰陀寺内佛殿后。相传昔有金龙潜伏于此。
在幻住庵前东涧中。泉水清莹，浮花泛彩，故名天乳。
在兰陀寺门首，离寺一百八十步。
在止止庵旧址。
流自九重崖东石窟中，去道本静室三十步。从一衲轩流过。
在蕉鹿崖下，即本怀禅师书华严经处。
在九重崖，河南大定禅师住静处。其水逆流，自东至西二百步许。下泄过法易禅师静室，分笕支引太小繇。
在九重崖西。从大石孔中流出，去醉象泉数十步。
其泉自静居林左涧流出，去静室六十步。水作青碧色，迥异他泉。
在明歌坪左涧中。
水出凌霄庵左涧中，去庵三百步。
在补处庵左，鸣琴溪中。水从三大石中流出。
在补处庵前，水自二大石下流出。其石蹲立作势，有似鹿之饮川也。
流自法明寺左涧中，去寺半里许。
在法明寺门首，水从盘龙庵故址下流出。
水自首传寺右箐中流出，下注止水静室左涧中。
自首传寺右涧中出，去寺四十步。
在寂光寺后麓。左涧有小山起，复凹如缺，水自此中出，离寺半里许。
从大觉寺左涧浸流。相去一里，分注过白花山、潮音阁。
自庆云庵后麓流出。此水注泻甚长，资给广远，缁素汲引，前后不辍。
从庆云庵路旁泻出，流过龙华寺。
在龙华寺右涧中泄出。
在西竺寺门外。其池形如半月，寺门内原有旧泉，久而渐湮，此即旧泉所注也。
水自净觉庵后小涧中无节树下流出，去寺七丈许。
在大乘庵左侧大石下流出。
青鸟泉出法界庵溪边，下泄无我庵，去庵一百六十尺。
出自龙泉庵后麓，流至庵左。其水与土相渍，染布作色甚宜，缁流山中赖之。
此水自白云居石窟流出。内外两池，方广略等，大约可八九丈。涓流甚涌，昼夜不舍。兰若汲溉之外，犹复下注溪潭，归纳江海。
自古雪斋左崖下流出，西汇黑龙潭，水泄为悬瀑。
出自悉檀寺藏经阁东，去阁半里许。
浴塔泉出西顾山东岭，飞流泄云，倾涛溅雪。尊胜塔院僧体极治瓦为筒，自西顾山南麓，引渡文笔山北冈。两山对峙，各处高阜中夹成沟。自卑而升，下注上迸，逆流不息，汇而为池。畜鱼资汲，巧具神工，不啻禹凿。子年，其徒妙济复易瓦以铜，引入院内。另凿方池，中构小亭。池水平绕，俨肰蓬岛之胜。羁游宦子，莫不留连信宿，用相娱慰。
从菩提场右涧泄出。
一名灵湫水，出般若庵溪左。
出雷音寺前路旁，相去百步许。
从慈云庵后溪泻出，下注开化庵溪中，多产榛栗。
在菩提场上，出古树根下。
出白石庵卧虎洞前，去洞九十步。其水涌出路旁，旱涝无异。
出木香坪。此处多产天女花，花似玉兰而微小，其香胜之。山中比丘移植庵寺，春初盛开，色净香清，堪宜佛供。
在玄雪南隅，去伏虎庵二里许。
在白鹿寺西岭之麓。此处为宾、邓二州交界，去大路百步许。
一名双林泉，在翔龙寺左涧两大树中。乱石离离，清流迸涌，双树交映，故又因以著名。
在翔龙寺后。山冈回复，林树蒙翳，虽久居者，未能其源脉也。
在觉林寺傍，去寺半里许。
在无声吼之右，从大石间流出。鼻舍、雪岸居诸比丘咸引之，以宽负汲。
在八角庵菜圃之下。
在净云庵门外涧中。
水出传衣寺右腋。
让泉原在开化庵内，有龙居焉，人不敢犯。后建开化庵，龙移居庵门外，僧众赖之。泉之得名繇是矣。
在九莲寺之右。
在华首门右，与眼药水相对。古传为迦叶尊者授记僧处。
在绝顶之北，去罗城三里。
在罗城正北，下山五里许。有崖数丈，斜挂飞泉，形如喷珠。
在龙吟壑中，繇放光寺右流过。
在放光寺叶子蓬之前。
水出岳山洞前。
出回龙冈下。
出飞凤岭下。其声汹汹，如海潮之奔涌。
在传衣寺北坡侧，寺僧德华所开。山势闲旷，崖影遥连，平云麓，倒漾翠微。周围环以小垣，不碍山色。傍构一小室，挹兹光影，致堪清玩。
在宝莲庵内。担当、把茅师徒居庵内，俱好画，恒于此池洗砚。道㕛德音为题是名。
在大觉寺门内。方池甃砖，周围九丈，畜金鱼数百尾。荇藻交横，翠微掩映，澄碧荡漾。横桥而渡，凭栏啸咏，足澄心怀。
在水月庵前，形如偃月。
在悉檀寺门外。昔年莲花盈沼，花皆锦边，故名。
在白云居门内。池面方平，周以青砖，上横板桥。泉从其中涌出，水色清映，独胜他池。苹藻鲜澄，竟池涵碧。俯视游鱼，恍若乘空。
在白云居门外。空净明莹，绿卉丛生。鸡山峰顶，影倒此池。良亦地脉相依不止，波光澄洁也。
在拈花寺门内。离离漾碧，恍若映花。
在云海庵前二百步许。每山中欲雨，则云从池出，故庵与池皆因此得名。
在肰灯寺外。
在龙泉庵门外。水色鲜澄，芳卉丛映，恍入谢公诗梦矣。
在华严寺之左，青龙桥下。
在德水桥上。
在息阴轩之前。
在西竺寺门外。此池原在本寺大门内，有龙潜焉。建寺后，住僧祝之，遂移门外坎下。
在檀溪崔下。广可数亩，有流泉涌出其中。
在鸡足山之南，周回十里。中出嘉鱼，有丙穴之称焉。其傍产莲花菜，味甚鲜美，土人珍之。
野史氏曰：滇南古属西域天竺界内，自西汉以后始通中国。前此帝王之化不及，而彝俗愚悍，赖佛教化导，兴起善思。郡志载：兹地旧有三千兰若。鸡山元旦，僧俗烧香散花，远近至者万计，自汉迄今无虚岁。可知滇南崇信佛教，殆先于中国。今村野土民，多有不畏王法，而谈及因果报应则凛肰敬信者。肰则释氏遏恶扬善之功，有助于帝王之治匪浅也。志寺院。
在天柱山四观峰。古有方塔一座，今毁。弘治间，有僧建庵其上。至嘉靖年，郡人李元阳建普光殿；万历己未，直指潘建观风阁；天启丁卯，直指朱泰祯建天长阁；崇祯丁丑，直指张凤翮建善雨亭，筑罗城，上立四观楼；己卯，直指涂必泓建景星亭；辛巳，黔国沐天波移云南省城太和宫金殿来山，废普光殿并塔，就其址以立金殿。顺治甲午，因殿宇颓废，合山耆宿同僧自玉重修。因观风阁旧址为佛殿，废天长阁为伽蓝殿，废阿难殿为藏经阁，废善雨亭为卧龙轩，废景星亭为碑亭。后有土主殿，前有灵官殿。康熙三十年，殿阁俱灾，惟铜殿独存。三十一年总督范承勋、提督诺穆图重建天一阁于观风台旧址；僧慧酪、福峙募姚安土官高奣映、子映厚重修殿庑、过道、山门。山顶风厉，冬春之间，积雪不消。而寺居其上，孤耸寒寂，非有志者不能久居也。
原名袈裟殿，在插屏山麓，登绝顶悬崖之半。此寺创自先朝，年代莫考。古碑碣有云：周昭王五年丙辰，牟尼佛出世，其脱衣正在此处，故名袈裟殿。唐天宝时，供刻像于此，又名迦叶殿。明初间，有羽人结一小庵，至成化时倾废。嘉靖壬子，僧圆庆募邓川土官阿子贤建寺。后又倾圮，复募阿国祯重修。万历壬子，阿岑增修，僧洪诏募造万佛铜塔一座。顺治戊戌，僧广高与合山重修。康熙丁未灾，殿阁楼塔俱烬。戌年，山东僧净极重修。丙寅年又灾，徒慧文重建殿庑，惟塔未建。辛未年，徒慧辉募南藏全部并水陆庄严，还贮本寺，接众饭僧。内有土主殿，相传为沙漠土主。盖其神自西域随护迦叶尊者至此山云。
在仙鹤山下，背靠狮子林望台，面向钵盂山。寺创自唐时，明永乐、正统间，敕赐大少林寺僧了通、了晓重建并后阁。康熙戌，僧洪舒、广重建殿阁，上供三世佛，接众饭僧。
按：寺名石钟者，阁之左，古有澄潭，上悬崖石，叩之如钟鸣，故以名寺。今潭石俱废。相传有圆石，形如钟者，讹也。
在锦霞山之下，背靠栴檀林。弘治年初，创花椒庵。嘉靖初年，为奸徒盗葬，已而毁庵。僧悟明控官断复。三十七年，僧本贴同苏鹏程、杨舟建寺。万历年，僧儒全募童指挥重修。天启间，儒能再修。康熙己巳，僧学彦、通智重修。
在钟灵山前，即古明歌坪。背靠青檀山，面向尊胜塔院。左去数百步，接净居林。嘉靖辛丑年，僧净月开建，其徒道裕、德住相继增大之。后有玉皇阁，左镜光阁，右观音殿。康熙申灾，甲子僧寂佐募修。
按：此寺址为明歌坪者，净月初建寺时，掘地得碑，上云：迦叶入定时，八明王歌咏颂佛于此地，古称为明歌坪云。
在鸡足中峰之中，背靠熊罴冈，面向九重崖。嘉靖间，僧真圆建庵。后黔国公张、郭二总管扩为寺，内有沐公祠。万历寅，颁赐藏经。乙卯年灾，僧海川募张举、郭子荣重修，丽江土知府木增建藏经阁。戊戌正月灾。康熙癸丑，僧照敏、照彦募江西客人吴文华重建。总督蔡毓荣、巡抚王继文俱有题额。
按：寺址林峦深邃，原系熊窟。僧真圆选胜至此，趺坐通宵。众熊大吼散去，僧遂居焉。
即古圆信庵。在凤凰山下，背靠万松山冈，左尊胜塔，右白石庵。得山水大会鸡足中峰尽处也。嘉靖初年，僧性玄同李元阳创建。隆庆年灾。万历丙午，僧寂观重修。康熙己酉，僧心怡、源霔、源统重修。
在紫云山前，万寿庵之上。背靠望台，左去龙华寺数百步，右邻千佛阁。万历初年，寂光寺僧儒全同城杨宗尧建一小庵。万历十七年，楚僧本安同吴僧福登，赍慈圣太后懿旨一道，颁藏经至山。儒全、宗尧延请本安居之。至三十年，僧可全增大为寺。康熙癸卯，僧周璧、洪质、普宜、普开新建大殿廊房。
在满月山下，大龙潭之上，后靠石鼓峰。万历丁巳，丽江府土知府木增延僧释禅建。天启四年敕颁藏经，赐额祝国悉檀禅寺。崇祯己巳，建法云阁贮之。至辛未年，其子木懿，重加丹垩，宏丽精整，遂为一山之冠。辛巳年，僧道源往朝普陀，又请嘉兴府藏经一部归，贮奉大殿中。康熙丁卯年，僧妙枝、教绵募丽江土知府木㙓重建门阁。
在白花山前，西竺寺之上。背靠望台，左接极乐庵，右邻大觉寺。弘治年间，僧圆亨建。嘉靖甲子，僧悟学募李元阳修治。万历戊午，僧洪聚、王治中重修。后有潮音阁，嘉靖丙寅，僧周堂募彭文学建。万历乙卯，僧普坤、李春富重修。
在琼楼山下。倚壁参天，面山横案，适当鸡山之胸臆。嘉靖丙午，僧圆惺同李元阳创建。万历三年灾，圆惺复建。戊戌年敕颁藏经，后有藏经阁，久已倾颓。崇祯间，合山耆宿重修。康熙辛亥灾，万寿庵僧文波募顺宁知府杨■■重建藏经阁。
在龙华寺之前。弘治间，僧慧彻建了空庵，其徒德林扩大之，更名古松庵。万历乙未，圆瑞重修为西竺寺。后有昊天宝阁，姚安陶珽读书于此。辛卯年灾。甲午年，僧真崇重修。
在寂光寺之下，前对灵源庵。嘉靖甲寅，僧明玉、李元阳创建。天启间，性㓗重迁建之。
即古福缘寺。在中峰之麓，背靠传衣；山冈左里许接九莲寺。创建自先朝，年代莫考。永乐年，商太监同僧普照重修，后毁。嘉靖二十二年，僧致学募李元阳重修，遂移今址。万历年，天心和尚居此，接待往来僧众，更名接待寺。后有观音阁，今废。
在积行庵西南。万历丁丑，僧周乐募建。康熙丁卯，僧德海重修。
在金龙潭，背靠狮子林。万历间，黔国公建，延法师真澄居之。康熙午，僧寂尚、寂戒募化重修。
即铜瓦殿，原名迦叶寺。在猢狲梯之下。左有袈裟石，右百步许，接华首门。即迦叶入定处，故寺即以此名。正德间，僧圆成同北胜州土官高世建，铸铜瓦为殿。万历间，中丞唐时英修。后乡官李元阳更为增扩，乃树碑以记之。
在罗汉壁太华静室之左。万历年，僧如唐禅栖于此。崇祯十年，其徒性让改建为寺，今废。
在西来寺左腋下。天启年，僧幻空创建。康熙三十年，僧有悟、有光重修。
在毗卢阁左。万历九年，僧普宗创建。辛卯，明月重修。康熙三十年，僧真奇重葺。
在补处庵之上。万历甲午，僧古事建，陶不退更名定云庵，今荒废。
在毗卢阁之上。万历己丑，朱廷伟同僧普宗创，今废。
在象鼻山前，首传寺右二里许。万历年建，后灾。崇祯初年，僧自周重修，今废。
古名白井庵，在圣峰寺垂峦下三里许。成化年创建。嘉靖间，僧戒宽修建。康熙丙寅，僧福昹重建。
在西竺寺东。隆庆元年，僧德成建。万历丙午，其徒真凤扩大之。崇祯年间，性宁重修。
即钵盂庵，在石钟寺之南，钵盂山下。嘉靖年，陈创建，李卓吾尝寓此听经。崇祯丙戌，僧周定重修。康熙丙午，僧普宜、广富重修。
在息阴轩后。嘉靖年，僧能中建。万历二十九年，郭子荣重修，今废。
在象头山前，即大士阁。万历乙巳，直指沈公正隆创建，征僧古言居之。康熙丙辰年，僧德海、德寿重修。
在净云庵左。万历年，僧默庵先建止止庵于般若庵之下。李元阳、杨如槚迁于今处，改名雷音寺。崇祯间，僧海法重修，内有听竹轩。
在福缘寺西里许。嘉靖间，接待寺僧居静于此。万历三十八年，延僧无为㞐之，遂建寺。其徒紫真、觉用相继增修。顺治丁酉，本湛重修。康熙三十年，蜀僧自证居之。
在尊胜塔院垂冈之下。嘉靖初年建。万历寅，姜应雷修治。顺治壬辰，僧寂顺重修。康熙壬申，僧通璧重修。
在苍波山下，辞佛台右三里许，为入山之第一刹。面对蹲象山，自此至山顶，计四十里。万历年间，赵日新建，后有玉皇阁。
在大龙潭上，悉檀寺前。创自先朝，年代莫考。今废。
在放光寺西三里许。嘉靖初年建，今改为迦叶殿塔院。
在金华庵下五六里许。万历辛卯，僧普霖建。
在翔龙寺左岭下半里许。万历十年，僧照能建。
在大圣寺西三里许。万历丁巳，僧通文同邓川庠生张瓒建。康熙丙寅，本寺僧体微重建，饭僧结众。
在金华庵之左，威音寺右。万历年建，今废。
在檀花箐西十里许，背靠木香坪。万历年，僧普明建，今废。
在鸡次坪西后山之麓，乃邓川登山必由之路。嘉靖年，大理府卞经历建，今废。
一名幻居庵，在萂勒村之上。万历年，僧妙瑞建。此处最多佳木花果，前后俱有流泉池沼。
在牟尼山，去鸡足六十里。谢抚院买山为僧释禅建，中有塔。
在大觉山。天启年，僧可全建，今废。
在白云寺下，背靠罗汉壁。万历丙子，僧如正结茆于此。后周和、倪拱宸扩而为庵。康熙辛亥，僧文相、大幸募修。
在林泉室下一里许。万历年，僧如堂建。顺治初年灾，僧净立重修。康熙戊辰，僧普严募修。
在文笔山，乃鸡足左峰尽处。回顾一山，如张图画。崇祯戊寅，丽江府应袭木靖，同悉檀寺僧道源、道真创建。中立尊胜塔，高六丈六尺，周匝禅室四十楹。制度宏净，颇堪托胜散怀。顺治丙申，木氏复捐赀冶巨钟，重二千余斤。晨夕钟声，震响一山。精修之士，藉以警动昏沉。即愚罔之夫，亦可以震醒聋瞆，实闻修之一助也。康熙己巳，僧教绵、教立募土官木櫾、孙土知府木兴重建。
在慧灯庵左，背靠迦叶殿。创建年远，日就倾圮。丁亥年，僧正用募乡绅吏部曾高㨗迁址重建。康熙丙辰，僧学融重修接众。
在集贤山下，古雪斋之左。崇祯辛巳，僧道涵建。子春，大错和尚寓此修鸡足山志。康熙癸丑，僧教卓重修。
在天池山下，右去二百步为圆净庵。崇祯癸未，宾川乡绅曾高㨗延僧圆彩建。曾晚年祝发隐修于此。康熙辛亥，僧妙熏同曾学祖重修。
在集贤山下，片云居右。崇祯甲午，僧道源、道慈建，内有苍波阁。康熙甲寅，僧教绵募修。
在宝莲庵内。僧普荷隐居于此，著有罔措斋颂古。
在观音寺之南。万历壬子，宪副冯时可为僧释禅建。崇祯十三年，丽江府知府木懿重修。康熙己巳，僧教运重修。
在般若庵左。万历年，僧周科建，后荒废。丁亥年，僧本达募周京重建，今废。
在白云居右岭。嘉靖年，僧周严建。
在圆净庵右岭。万历初年，僧圆心建。康熙壬寅，僧广息重修。
在龙泉庵左。嘉靖元年，僧如月募众建。戌重修。康熙三十年，僧德寿重修。
在龙泉庵上。嘉靖年，僧普周建。万历间灾，僧道定重建，今废。
在小龙潭上。万历辰，僧古尔建。门外有染池，缁流取其土以染衣。
在大士庵左。弘治初年，僧悟禅创建。康熙己巳，僧洪敬重修。
在大智庵左。创建年远，莫可稽考。嘉靖丁未，僧可解募李元阳重修。万历丁亥，僧周儒再修。康熙癸卯，僧广严重修。
在净觉庵左，一名慧灯院。万历乙卯，僧如显建。
在圆通寺左。嘉靖二十五年，僧真莲建。万历壬辰，威远州刁土官重修。癸巳年，僧洪宣重修。
在净觉庵右，旧为涌泉庵，在宝莲庵斗母阁之上。嘉靖年，僧真山、真用同建。后因山水崩泻，庵为之圮。万历二十年，僧如海迁建今处，更名极乐。崇祯辰，僧洪镜重修。康熙午，僧普合募土官高奣映重修。
在凤毛山下，净觉庵上，古名莲宗寺。万历辰，僧真慧创建。顺治戊戌，僧普荷重修。内有罔措斋，庵后旧有斗母阁，今圮。
在西竺寺右。万历己亥，僧真松募众建。康熙己酉，僧海淳重建。
在潮音阁上。万历二十二年，僧周彻募杨续芳创建。崇祯间，僧洪聚重修。相传迦叶入定旹，有彩云飞绕于此，因以名庵。康熙甲子，僧宗源重建。
在钵盂庵右，隔涧半里许。嘉靖间，有僧建茆庵于此施茶，因呼为茶房。后禄，杨周改建为牟尼庵，延僧智空居之。万历年灾，僧宝印重修。
在观音寺右。嘉靖间，僧圆光建。万历壬子，僧如松重修。崇祯十年，僧海荣重修。康熙己巳，僧通璧募修。
在观音寺之上。万历三十年，僧如金建，今废。
在燃灯寺下。万历初年，僧圆贞建。崇祯十二年，僧真式重修。康熙戊辰，僧真密重修。
在慧灵庵之下。嘉靖四十年，僧悟能习静于此。万历十一年，其徒大千募韩璠建庵。万历四十四年，僧普伸重修。康熙午，僧自明重修。
在天竺庵上，旧址在天竺庵下。正德间，僧可秀习禅于此，有天人送供之异。万历间，包见㨗、沈时泰重修。崇祯四年，僧普信移建今处，但荒僻寥落，无人居之。
在祝国寺下。天顺年，僧智晓同徒慧云建，后因禄。嘉靖间，僧普宗迁建。天启乙丑，僧清满重修，康熙壬戌灾。午年，蜀僧天璧重建，即万壑松涛八景之一。
在隆祥寺右里许。万历间，僧真鸾开建。康熙午，僧寂玉募修。
在明歌坪右腋，凌霄山之下。万历二十八年，僧圆恩建，今废。
在弥勒院西，背靠迦叶殿。万历乙巳，僧洪平结茆习静于此。崇祯甲戌，其徒普现募朱新祈扩址建庵。康熙壬申，僧宗海募修。
在胜峰寺之下。嘉靖癸卯，僧潓寿建，今废。
在满月轩西。万历三十四年，僧灵骨建。康熙壬申，僧德悟重修。
在寂光寺右，内有清凉阁、云鹤坞。万历年，僧用周习禅于此，其徒广月扩大之。
古名八角庵，在传衣寺之左。嘉靖间，僧圆炳建，隆庆年灾。万历初年，僧真悟募阮尚宾重修。康熙丁巳，僧寂洪重修。
在弥陀庵左。嘉靖乙未，李元阳同僧真炳创建。天启元年，僧如江募洱海杨土官重修。崇祯乙未，僧性杲再修，内有懒云窝、无我室。康熙壬申，僧肇先重修。
在弥陀庵右。嘉靖间，僧海印建；丙戌年，僧心慧重修。康熙甲寅，僧无然重修。
在圆通庵左。嘉靖间，僧如松建，隆庆年灾。万历八年，僧了贵重修。康熙丙寅，僧源敏募修。
在松云山下，古名兰宗寺。嘉靖间，僧圆清建，旧址在左腋中。天启辛酉，僧如桂募李中溪迁建今地，废。
在菩提场右岭下。隆庆间，僧海众建，后废。崇祯初年，僧雪峰重修。癸巳年，僧心怡再修。康熙辛亥，僧源统重修。
在传衣寺垂冈左侧。嘉靖年，僧三昧建。崇祯末年，僧性文重修。康熙壬申，僧寂洪募修。
在慈云庵下。万历三年，僧真鸾开建。崇祯辛巳，僧性永重修。其址先有龙潭，自真鸾开基，龙遂让地，而出泉于左腋之下。康熙辛未，僧照瑞募修。
在报恩寺右。万历年，僧道备募众建。康熙癸卯，水目嗣法玄颜重修。
在白石崖，乃鸡足右峰尽处。左二里许，接洗心桥；右二里许，接辞佛台。弘治间，僧明正募洱海杨土官建。其崖壁玲珑，洞壑幽邃，极天划神镂之巧，今废。
在檀花箐西五里许。嘉靖年，僧南嵩开建。
在曹溪庵之西崖，今荒圮。
在古佛洞西，左腋出泉，甘美如曹溪。万历癸卯，僧明悟建；直指宋兴祖重修，今荒废。
在八功德水上。万历年，僧云聚居静于此，今废。
在盘陀石北，小澄台上。万历年建，今废。
在滴雪崖前。嘉靖初年，蔡关主建，集僧炼魔于此，今废。
在象鼻山宝藏庵之上。万历四年，李元阳建，今废。
在观音庵下，燃灯寺之上，今废。
在凌霄庵右岭下。创建年远，莫可考论。今庵已倾废，惟故址存焉。
在瀑布崖之西。嘉靖年建，今废。
在传衣寺下。万历年建，今废。
在净云庵右。万历间，僧圆升移瀑布庵于此，今废。
在弥陀庵内。嘉靖年，僧大力建，今废。
在大士阁下，今废。
在翔龙寺下。万历间，僧普润建，今废。
在法明寺前，今废。
在狮子林山后狮子窝。其间林木深旷，人不能居，今废。
在狮子庵之北。东坞村土人建，今废。
在山麓沙址。内居女僧。天启年建。
在沙址村右。康熙丁巳，僧慧自新创。
在沙址村后。康熙丙寅，僧净光新建。
在圣峰寺内，万历间建。崇祯年，北胜州枈州守重修。
在放光寺内。万历年创建，以贮藏经。明末，洱海道何闳中、乡绅曾高㨗同八大寺重修。康熙甲寅，僧文波新之。
在石钟寺内。万历年，僧了极募孙学易建，其徒周辉、洪舒重增大之，以贮藏经。顺治戊戌，毁于兵火。康熙壬寅，僧洪舒复建。
在悉檀寺内。崇祯二年，丽江土知府应袭木懿同悉檀寺僧道源、道慈创建，以贮藏经。辛未年重修。
在龙华寺内。嘉靖丙寅，僧周堂募彭文学建。万历乙卯，僧普坤募李春富重修。康熙戊辰，僧宗㓗同庠生李朝凤重修。
在华严寺内。万历年，丽江土知府木增创建，以贮藏经。丁酉年灾。
在四观峰顶。万历己未，直指潘建，今废。
在四观峰顶。天启丁卯，直指朱泰祯建，今废。
在四观峰顶，罗城内佛殿后，即禅僧广称阅藏之所。
在四观峰之后二里许，玉枕峰上。万历年建，今废。
在灵源庵之上。嘉靖甲寅，李元阳同僧明玉建，奉佛千尊。今阁废，迁建为寺。
在祝国寺西，背靠青檀山，右去半里许接华严寺。万历戌，僧如文募王麒创建。
在华首门，即迦叶入定处。先年有僧建庵于此，日就倾圮。嘉靖四年，僧昌玉同阿国祯重建铁瓦殿。万历己亥，僧性来募周和建二方塔。癸巳年，乡绅曾化龙重修。康熙午，举人曾学祖同僧学融重修。
在三摩寺内。万历乙巳，直指沈正隆建。康熙申，僧德海、德寿重修。
在圣峰寺内。古有镜千百面悬于其上，今镜失，阁存。
在拈花寺内。天启年，赵辉寰同僧普念建。
在仰高亭上。
在碧云寺后，即幻空静室也。
在钵盂庵内。康熙甲子，僧普宜重建。
在古雪斋内。大错和尚题扁，取唐句连山若波涛，奔走似朝东之意。
在九莲寺内。
在大乘庵内。
在大士阁左涧中。天启年，僧排清建。
在猢狲梯上。万历间，僧可极建，今荒废。
在四观峰二里许。嘉靖年建，今废。
在大悲阁之上。万历年建，今废。
在拜佛石之上。正德年，郡人李元阳曾读书于此，今废。
在铜瓦殿左数十步。大石起，青石白纹，分为条片，宛肖水田衣之状。世传迦叶晒袈裟于石上，故遗迹存焉。嘉靖初年，僧圆清结茆于此。后构小阁，今废。
在迦叶殿旁。嘉靖年建，今废。
在西来寺之左。万历年，僧如唐建，今废。
在西竺寺内。万历丁丑，僧德林建，今废。
在宝莲庵内。万历年建，今废。
在瀑布之上。大理周太守建，即龙吟壑，今废。
在接待寺内，今废。
在四观峰顶，观风台旧址上。康熙三十一年，总督范承勋、提督诺穆图同建。
在迦叶殿前。顺治丁酉修建。上贮藏经，中奉万佛塔，最为庄严。其楼三层，而地形又最高，故名天咫。康熙三十年灾。三十一年，僧慧文重建。楼仅二层，巡抚王继文题额。
在寂光寺殿右，内供藏经。达磨尊者不立文字、面壁九年。斯楼之称，盖欲阅藏经者，触目警心，不借文字为津筏耳。
在大觉寺正殿前，内贮藏经。楼以二观名，取道德经有欲无欲之义。
在传衣寺佛殿右。万历年建，以贮藏经。楼前有大山茶一株，其高五丈，大七围。花及万朵，开时烂若堆锦，枝柯入总。朝暾初升，影映棂槛，炫人瞻顾。其下又多种杜鹃，英灿繁丽，楼以此名。
在四观峰顶。铜铸为殿，外以金装，梁柱窗壁，备极精巧。此殿原在云南省城鹦鹉庵太和宫。崇祯辛巳，黔国公沐天波移建峰顶，因名此寺为金顶寺。
又名铜佛殿，在传灯寺。正德间，北胜州土官高世懋与僧圆成重修此殿。因山顶风冽，严冬积雪，屋瓦冻裂，遂冶铜为瓦以覆之。
在华首门。嘉靖四年，僧昌玉同阿国真建，今废。
在悉檀寺内。万历年，丽江土知府木增同本寺僧释禅建。
在华严寺内。康熙甲寅，僧照敏同庠生吴维相重建。
在迦叶殿前阁，高二丈六尺。炼铜为之，外饰以金，上铸万佛，最为庄严。万历年，僧洪诏募造，今废。
在文笔山。高六丈六尺，四围回廊四十间。制构精宏，远近瞻仰。崇祯戊寅，丽江土知府应袭木靖同悉檀寺僧道源创建。后道真重加修整，鲜圣端崇，迥绝凡境。
在华首门，左右对峙，各高二丈三尺。万历己亥，僧性来募周懋和建，太子阁正居其中。
在牟尼山，高四丈。僧释禅建。
在华严寺内。万历间，黔府张、郭两总管，奉沐国公命，重修华严寺，因为沐公建长生祠于左。丁酉年毁于火，今故趾存焉。康熙辛未，僧照律重修。
在大觉寺内。公剑川人，己未进士，任四川巴县知县。天启元年，川中蔺酋叛，陷重庆府，公死之，阖门殉难。赠光禄卿，谥恭节，寺僧为立祠。
在四观峰金顶寺内。万历间，潘直指讳者，于山顶建观风阁。至天启年，朱直指讳泰祯者，复建天长阁。两阁最为伟丽，山顶由是香火始盛。合山比丘德之，为立祠，肖像祀焉。
在悉檀寺大殿右。木公讳增，号生白，丽江土知府。崇祯间，以输饷助边，加参政衔。万历丁巳，公以母老祈寿，拜疏于朝，请建祝国悉檀寺。上可其奏，遂捐赀数万，延僧释禅创建于大龙潭上。复于本寺门内建万寿殿，以致祝国之诚。天启戊辰，命僧道源入京请藏经，建楼供于殿左。寺僧因为立祠。公又于本山华严寺建藏经阁、九重崖建一衲轩、文笔山建尊胜塔院，俱极精伟。山中修建功德，惟公为最焉。
在罗汉壁撒手处之东。悬崖万仞，竹树参映，累石架木，别具胜致。万历丙辰，僧洪诏建。先有寂光寺僧心宗持钵盛八功德水倾于崖下，因以成泉，至今不竭。
在西来寺之东二里许。屋止三楹，附崖而构，窄处梯栈为阶。老树修竹，交映左右。崇祯甲戌，僧性超建。
在杨黼洞左。下临悬崖，势颇危仄，而结构精好。左有小楼，坐揽云山，别具静远之致。天启甲子，僧广高建，大错和尚为之题额。
在杨黼洞傍。天启年，僧还真建，今废。
即幻空静室右，碧云寺上。乃张直指与幻空老僧问答处。
在宝印庵之东，今废。
在停云庵之东，今废。
旧名还真室，在宝印庵西。僧还真建。
在半空庵之左，今废。
即还普静室，在半空庵之右。崇祯年，僧还普建。
在普光庵下。崇祯年建。
在体然室之下。崇祯年建。
即觉融静室，在碧云寺下，水井之上。万历年，僧觉融建，今废。
在水井之旁。崇祯年建，今废。
原名会心室。在碧云寺左。僧元然建，今废。
在四观峰西北四五里许。其下出泉，峰顶比丘汲饮于此。万历年，僧来秀建。僧广和曾隐于此，今废。
在华首门西，古佛洞之下，今荒废。
在插屏山崖上。万历年，僧幻空栖静于此，今废。
即鲁摆静室，在藏头庵西。昔鲁摆老僧栖静于此，有老猿来为之执㸑，今废。
在小桃源洞前，今废。
在兜率庵右，今废。
在伏虎庵旁，今废。
在软瀑之旁，今废。
即山东静室。在收蛇洞门前，今废。
在猴子洞。昔大千和尚居静于此，今废。
在放光寺西盘陀石上。石附崖而起，高数十丈。僧归空结茆于上，架桥以登。俯视千崖万壑，最为奇险。今团标尚存。
在飞凤岭之左，太古庵右。万历年，僧如琳居静于此。
在觉灵寺右岭上，昔僧老古栖静于此。穴土为洞，人呼为老古洞。
在放光寺御藏阁之左。昔僧渊明阅藏于此，今废。
在放光寺左崖下。旁有怪石澄泉。万历年，有江南僧居静于此，今废。
即岳山静室。在放光寺下三里许，岳山石洞之旁。清流激湍，映带左右。昔南岳僧禅隐于此，今废。
在凌霄庵之下。铁脚宝山居静于此，今废。
在圣峰寺之左半里许，僧真利建。
在白云寺之左崖上。僧定云结茆于此，今废。
在白云寺右岭崖上。圣峰寺僧结茆于此，今废。
在紫柏崖西。僧真利建，今荒废。
旧名法云室，在圣峰寺左二百步。崇祯年，僧法云建，今废。
在弥勒院左，兜率石傍。僧法行建，今荒废。
即光室。观音庵左，隔涧里许。僧光建，今废。
在楞伽石之下。万历年建，徽州僧居静于此，今废。
在楞伽居之右。
在补处庵下里许。崇祯壬申，僧周用建。
在体如轩左，僧周正建。
在体如轩右。崇祯间，僧周悦建。
在体如轩之右岭下。崇祯年，僧洪海建。
即自朝静室。在补处庵左岭下，僧自朝建。
在燃灯寺后岭上二里许。昔有羽人炼丹于此，今废。
在栴檀林玉霖轩右岭下二里，眠狮石之左。天启元年，僧觉明建。
在栴檀林老僧崖下，左有悬瀑。天启年，僧殊胜创建，其徒学蕴参禅于此。
在积行庵右岭，隔涧半里许。崇祯年，僧读谈建。
即年碍室，在玉霖轩左。崇祯年，僧无碍建，今废。
在栴檀林。崇祯间，僧淡惺建，今废。
在栴檀林。崇祯间，僧德明建，今废。
旧为学弘静室，在素雯居之上。崇祯年建，今废。
即隔凡室，在老僧崖上。崇祯间建，今废。
原名大乘室，在栴檀林望台之西。崇祯年，僧大乘建，今废。
即了尘室，在半山舫西。天启年建，今废。
在老僧崖右，崇祯间建，今废。
在老僧崖下。崇祯年建，今废。
在栴檀林，今废。
在狮子林前。有小楼，俯瞰万壑，竹树深映，境颇幽胜。万历四十七年，僧圆灿建，后有石漏泉。康熙丙寅，僧教盛、真行募鹤丽镇总兵王珍重建。
在念佛堂之右。
在念佛堂之下。天启年，僧隐空建。
在藏海莲居之下。万历年，僧大力习静于此，开辟狮子林，为诸静室之始。
在狮子林左岭，一名大静室。天启年，一明建。崇祯间，僧野愚扩大之。
在念佛堂左。天启年，僧玄月结茆于此。崇祯间，僧圆常就其址建一大草阁，四围构六小静室，故名。
在六波罗密之左。崇祯年建。
在狮子林吼天坪之下。天启三年，僧念诚建。大错和尚来游，为题是名。
在圆明室后。崇祯年，僧玄谷建。
即无心室，在圆明室左。僧无心建。
在狮子林六波罗密之右。康熙丙寅，僧寂法、照明重建，改颜东林精舍。
在狮子林松月阿之下，今废。
在狮子林右岭。崇祯十三年，僧道真建。
在鼻峰舍右。崇祯十二年，僧玄指建。
在雪岸居右。崇祯十六年，僧玄闻建。
即慧光静室，在雪岸居之上。僧玄窍建。
在石弹轩右岭上。今废。
在云深处之右。天启年间，僧道偕建。
在和光室下。天启年，僧性淑建。
在垂虹居之右腋。
在若野室之下，旁有涌泉。崇祯元年建，乃仙陀栖禅处。
原名约宇室，在吼天坪之右。崇祯年，僧约宇建。
在念佛堂之上。
在太清居之上，即石广洞之左。今废。
在倚天庵之左，前有片云石。今废。
在普照室之上。今废。
在守白室之上，前有寿星崖。今废。
在无心室之下。
在无心室之右。
在珠帘水之左。
在松月阿之下。万历三十七年，僧宝峰建。
在无宗室之下，今废。
在石弹轩之下，今废。
在太素庵之左，今废。
在容宇室右箐中，石洞边，今废。
在晓天庵之左，石壁下，今废。
在若野室之右。
即容宇室，在晓天庵之左岭上。
即永川室，在若野室之左肩上。
即惠肰室，在虚白居之右。
在狮子林之麓，幻住庵后里许。崇祯年，僧天香建。康熙丙辰，河南僧参惺募翁大元重修。
在九重崖。背倚高岭，面俯西山，地宇宏厂，重阁相向。崇祯二年，丽江土知府木增同僧道源建。寅年灾，仅存后楼。
在九重崖白鹿洞下。奇石怪树，层绕左右。地不甚广，而野花杂卉，颇极崖居之趣。崇祯元年，僧道乘建。
在白鹿洞下，寒山楼之东。崇祯三年，僧玄悟建，今废。
即应机室，在一衲轩下。天启元年，僧应机建。
在瑞云轩下。天启二年，僧读宣建。
旧为文玺室，在法义室上。河南僧文玺习静于此，二十余年足不越户。
在一衲轩左。僧道真建，今废。
在山月扉下。僧玄理建，今废。
在自得庵之上。僧玄象建，今荒废。
即道本室，在枕流居下。僧道本建，今废。
旧名大定室，在自得庵之左。僧大定建，今废。
在山月扉东。今废。
在九重崖白鹿洞下，寒山楼之上。今废。
即月庵室，在枕流居傍。僧月庵建，今废。
在白鹿洞下，寒山楼之下。崇祯年间，僧玄建。
附：诸庵院静室在天池山下，钵龙室前，毗沙精舍之右。砥石正当其前，左为倒影池。居士曾沛霖建。康熙癸亥，僧净彻重修。
在白云居右。崇祯年，羽士曾高明建。
在天池山下，毗沙精舍之右。天启年，僧琼明建。
在片玉山前，古雪斋下百步许。万历年建，今废。
在满月山下，悉檀寺后。天启元年，僧冲虚建。
在五华庵上。僧寂定建。
在圆净庵左。天启元年，僧洪时建。
在圆净庵右。崇祯十五年，僧三池建。
即无为室，在法界庵之左。崇祯十年，僧无为建。
在法界庵右。崇祯四年，玄要建。
即恒肰室，在五华庵左。僧恒肰建。
在无我庵右。僧周璧建。康熙甲寅，僧广䛿重修，改颜鹿野苑。
在圆净庵右岭。万历年，僧释禅建，今废。
在悉檀寺法云阁之旁。
在大乘庵右。崇祯年，僧渊明建。康熙丙辰，僧洪希同吴文华重修，改颜拈香室。
在圆通寺左，僧玄修建。
在卿云庵左，僧玄顶建。
在卿云庵右，僧玄同建。
在潮音阁内。
在龙华寺内。
在龙华寺左，隔涧百步许。嘉靖年，僧周彻建。
在西竺寺后。
在万寿庵之右。昔有河南僧炼魔于此，今废。
在千佛寺左。僧学选建。
在法华庵右。康熙壬子，僧洪纪重修，题颜兜楼室。
在水月庵下。今废。
在水月庵内。天启年，僧书佑建。
在水月庵右。崇祯年，僧书奇建。康熙壬子，僧行照同吴文华重修。
在法华庵右，隔涧半里许。万历己丑，僧宝会居静于此。后迁建为灵源庵。今废。
在燃灯寺之下。今废。
在云海庵内。崇祯三年，僧性倪建。康熙甲寅，僧寂崇募修。
在云海庵右。万历二年，僧明真建。康熙丙寅，僧仰默重修。
在华严寺后，檀溪崖上。崇祯辛巳，僧灵相建。康熙壬子，僧普胥重修。
在大士阁左涧中。
在报恩寺左。天启年，僧昭印建。康熙壬申，僧抱璞重修。
在传衣寺后。崇祯八年，僧了愚建。
在水云居左。崇祯十年，僧觉悟建。
即定庵室，在水云居前。天启年间，僧定庵建。
在圆通庵后。万历年，僧释禅居静于此。崇祯元年，僧空宗、寂光重建。
在净云庵内。
在净云庵内。
在雷音寺内。羽士怀玉建。
在九莲寺左。天启四年，僧觉用建。康熙辛未，蜀僧自证重建。
即彼岸室，在传衣寺左箐中。今荒废。
在秋雪庵之左。僧云谷建，今废。
在罗摩苴箐。万历四十二年，僧觉心建。
旧为无方室，在东瓜邑山。天启年，僧无方建，今废。
在金华庵之下三里许。
即体微室，在翔龙寺之前半里许。僧体微建。
在鸡坪关。天启二年，僧释禅建。谢抚军游此，值沼生瑞莲，故名。
在牟尼山上十里许。僧释禅建。丽江府知府木增重修，今荒废。
在大石洞山上十里许。僧释禅建，今废。
在四观峰，与善雨亭相对。今废。
在昙花庵内。今废。
在牟尼庵之后。天启六年，宾川州守蒋尔第建，今废。
在放光寺门首，金刚石上。守州蒋尔第建，今废。
在罗李坊之上。直指周懋相建，久废。康熙三十一年，僧慧辉重建。
在四观峰，今废。
在狮子林翠雨室内。
在尊胜塔院后，振衣冈上。
在铜瓦殿左侧，旧称为一禅天。双松为柱，悬额于中，路经其下。今树老而额废矣。
在迦叶殿左峡，仰高亭之下。宾守李世申建。考罗、李二先生，当是罗近溪、李中溪。此坊之立，巡按周懋相之命也；复建仰高亭于坊上。周有，载中，述景仰两先生之意甚详。后人误以为罗念庵，实非也。
在圣峰寺门前，大理王治中建。今废。
在放光寺三门。
在寂光寺门前，响雪桥之上。今废。
在悉檀寺三门。
在悉檀寺门右百步许。
在体一桥上。
在大士阁左涧。
在大士阁门内，直指周懋相立。
在息阴轩右路旁，今废。
在传衣寺门前，直指毛公建。
在传衣寺门左。
在接待寺门前。今废。
在沙址村上，报恩寺之下。万历癸卯，直指宋兴祖立。有修坊田，附在寂光、大觉二寺。康熙己巳，僧普宜同合山重修。
在檀花箐。
在四观峰藏经阁之后。祀信时景帝土主，乃蒙氏所封金马碧鸡之神也。
在迦叶殿内。祀沙漠土主。相传此神自西域随护迦叶尊者至此，又称为迦叶土主云。
在灵山一会坊之右。其神即迦叶殿土主。土人每以血食享之。崇祯年，有陕西僧恶其污秽，告经巡道，移神于沙址，以便血食云。
在下土主庙之下。其神即沙址村土主也。
在九重崖后山。
在华首门左百步许，僧正用建。
在悉檀寺左，大龙潭上。僧释禅建。
在尊胜塔院之北，西顾山下。僧道真建。
在河子孔，有上下二处。
在迦叶殿门前，祗陀松下。僧广高建。
在拈花寺右五里许石蟆江上，俗误呼为百接桥。考百接桥，原在拈花寺前。寺未建时，山道泥淤，土人以方木数十根连接其上，以便往来，故名百接。今既成坦途，旧桥久废，人遂以五叶桥为百接桥。其顺非有如此者。
在雪阴桥右。
在河子孔下，诸溪水合河子孔水，俱由此桥下出。今误以此为洗心桥，其实洗心桥别在此桥之东，人罕由焉。
在九莲寺前半里许，僧本达、性杲重建。
在报恩寺上，葫芦涧中。
在悉檀寺前半里许。天启四年，僧玄同造。
在寂光寺下，大觉寺上。
在华严寺路左，宝华池上。
在华严寺路右，黄沙溪之上。
甃乱石为之，在大龙潭之前。
在白沙嘴下五里许，丽江府造。
在法界庵西，倚杖溪上。旹大错和尚修志片云居，担当老人隐居宝莲庵，无尽禅师寓断际处，恒与仙陀、眼藏诸衲子闲游至此，倚杖逍遥，故名。
在九子溪下，由首传寺过燃灯寺处。
在大觉寺内，软碧池上。横板相连，长一丈一尺，阔八尺。方正宽平，不为斜陡。履道坦坦，足称幽人之步。康熙壬申，僧广慈改修为石桥。
在白云居门内，秋月池上。还源禅师隐于此者二十年，送客不过桥。一日，大错和尚同眼藏来访，还源不觉送过是桥，眼藏云：远公乃过虎溪耶！三人大笑而别，桥遂以此得名。
在象石村之上三里许。天启年，邓川庠生包大任建。
在鸡次坪下三里许。僧一心建。往来者因号名桥，至今相延不复更矣。
在白沙嘴之下四里许。两岸各有一大石负岸而起，对横溪上；东西相接，阙处仅三尺许。往来者由焉，遂号为天生桥。
野史氏曰：于戏！地由人重，岂不然哉？滇南古属西域，崇尚释氏其来久矣。至文章礼乐之教，则开自司马相如。宋祖玉斧一画，复沦于侏者数百年。故滇中人物，自明以前，概难稽核。士生斯地，其亦不幸也！夫今考之舆志，征之野史，以及故老传闻，择其可纪者着之。若夫耳目传疑者，则姑阙焉。孔子曰：多闻阙疑。诚不敢屈笔以诬斯民也。志人物。
鸡足古和尚，不知何许人也。名小澄，俗呼为小沈。与二僧同住一庵。入城吃食，南诏问：识何法门？小澄答云：我能使死者生极乐世界。南诏遂令国中，但有死者，请小澄起棺，如此十余年。有谗于南诏者曰：小澄妄人也！云能超度死䰟，何所证验？臣愿入棺试之。南诏如其言，请小澄起棺。将至化骨处，起棺盖视之，诚死矣。恳之求生，小澄又作法，遂苏。死者悔曰：我已生七宝宫殿中，如何复来此？小澄遂还旧庵，见二僧，问食。二僧曰：汝从城中来，乃不褁粮，至此索食耶？小澄遂走，叩华首石门，门訇然中开。二僧追呼至石门，则石门闭矣。二僧悔恨，焚身门外。焚处生柏二株，有泣泪泉存焉。或云，小澄即迦叶化身也。
不知何许人，尝在洱海东北青巅山峻石上礼迦叶，日课百拜。人名其石为礼拜石，下临不测之渊。济后立化于石，今无有蹑其石者。
威楚人。三岁能诵佛号，入微溪山为僧。尝游螺髻山，有虎伏崖下。后入九重崖，绝粒经月。一日端坐而化，茶毗之处，祥云幂焉。
禅师号德存，赵州人也。幼入鸡足山出家，遍历讲席。因问中峰和尚：于三乘十二分教明得，与祖意是同是别？峰曰：你举教意来看。师曰：拟举即差！峰曰：恁么则你讲的经聻？师拟议，峰便喝。师不觉汗下，因兹服膺。峰为升座示法语，有参玄上上人，须识巧方便之句。后结庵山中。一日闻僧云：水自石边流出冷，风从花里过来香。遂开悟。
河南人，至正年间来山，开罗汉寺，在大龙潭上。
禅师号啇岩，得法于玄鉴。初住鸡山，为土官高凤请于姚安，创活佛寺。与总镇继轩沐公为方外交，题师殿额曰真如境界。赠诗曰：诸已消除一真独自如舒之弥大千卷之无欠余境界亦何有湛然灵以虚心境两相忘寥寥遍幽居后诸方学人云集座下者七百余人。送圆照香周禅人偈云：正是丛林摇落时出门相送步迟迟明朝玉案山中寺逢着仙人莫看棋圣峰寺开山僧也。弘治年间人，俗姓胡，曲靖世阃之弟。年十九弃俗，日食一餐，积久道重，人以白斋呼之。遂历湖海印证，末旋滇，入鸡足山。先憩峰顶，后于明歌坪建寺。掘地得碑，有迦叶入定，八大明王歌颂相送之说。遂营缉成寺。
大理人，长身修髯。始居净土山，后入鸡足，历九载。每入廛市，尝依祠庙，置瓢神案，托食于神，人辄以食食之如神。后至白崖。忽一日谓众：明日䖝蝗寺示寂。扶掖至塔所，趺坐说偈曰：吾三十年寂而常照，照而常寂。效此修得吾啖饮也！奄然顺化。茶毗之次，忽瞠目曰：大衲与举火者，此中有药，当分。遂寂。
号大机，圆信庵开山僧也。俗宾川人，姓赵，生于弘治壬子。初入鸡足山接待寺披剃。师体貌颀然，存心仁厚。尝应禅期，累居首座。后创圆信庵，诸山俱服其德。于嘉靖癸亥年无疾而逝。
放光寺开山僧也。陕西甘州人，年十六出家㐲牛山。后历峨眉、五台，遍参知识。于嘉靖间至鸡足山，见华首胜迹，誓建寺于下。李中溪游山相遇，遂为兴创焉。惺道行孤高，三十余年为僧俗所归。
号定堂，寻甸杨氏子。嘉靖礼摇铃山白斋和尚，参万法归一有省。后住鸡足山金龙潭，屡见金龙出现。又见本寺椒树放光，故初创庵名花椒庵，后方改寂光寺。师化时，书偈云：几力尽心圆处，坐脱娘生铁面皮。端坐而逝。
老广西者，鸡足山老僧也。名如正，广西桂林人，俗姓周。万历丙子来止鸡足，人以老广西呼之。住山四十年，栖隐草庵，或趺坐空心树下。在庵则捆屦、莳菜以自供。或遗之钱，即遗寺主，以为供馈斋粮之佐。凡经行处，鸟不乱群，兽不乱行。后趺坐而化。粤东羲印禅师铭其塔曰：师之生年，花甲四百七十有零；师之僧腊，水边林下七七余龄。木人花鸟，檗苦冰清。雪衲补处，密行圆明。翻然示寂，空花死生。形影不吊，声响分明。笔头只眼，舍利归宁。窣堵坡前，山色青青。明明千秋，月照西陵。僧普荷题像赞云：尝闻老广西是个金刚汉子，今日见你、拜你，不过是个骨柮子。谓是行僧，便歇不下你担子；谓是禅僧，又摸不着你鼻子。带来底是敲破了半个鱼子，打坐处是一科将死未死空心树子。这便是你留与后代儿孙底榜样子。请看这驼子，这子，咦！只恐还不是你。
号月潭，鸡足山华严寺开山住持也。嘉靖初，自南京来，卓锡于此，故人以南京庵呼之。后弘为寺。李逸民曰：真圆有戒德，其徒皆率教，一山所不及也！
和尚不知何许人。居百接桥东土龛。日惟种圃，夜则跏趺。尝以草席为囷，趺坐其中。囷形稍匾，故人呼为匾囷和尚。人传师持。时有创贼之扰，殊不介意。后扰之甚，师笑曰：何乃如是？遂默坐持咒。是夜，盗数人旋绕囷旁；至晓，迷谬不得去。盗叩头求释，师以手挥之，乃去。鼓山尝有妖夜出，人不敢行。师以咒制之，妖遂息山中。僧众降妖坊于法华庵旁，今故址尚存。
鸡足山僧。嘉靖初，结庵袈裟石上，孤标峻洁。李中溪称为一山高僧之首。
名道裕，圣峰寺净月徒也，幼出家。行脚至南海普陀山，得定三日，一时名德莫不钦之。道行清玄，声称远播。后归鸡山，李中溪与之为方外交。耆年无疾，端坐而化。
名兴彻，洱海人。初师鸡足定堂，誓立禅，永不坐卧。后往孤岛寺，参天竺和尚。竺与师钵烙饼，连燔六枚，一一被诃。跪请曰：某素为鄙业，所食不佳，愿赐指示。竺曰：示汝耳。继又入荡山，学楞严于印光禅师，每定三日。光讯曰：得法喜乎？曰：然。自是翘一足立，无欹斜。住狮子山，一日向众为别语：香烟尽，我则去矣。迨香烟既尽，闻空中佛声，渐向西而逝。
亦定堂法嗣。赋性孤高，不随世缘。住山遇虎，白额掉尾而来，见之辄㐲。年八十余而终。
号古镜，白崖人。自幼于龙华寺出家，后历诸方参究心地，结茅于寂光寺，名古镜庵。一日，师补衲，有僧来参，绕师三匝。师将衲掷地示之，僧便礼拜。寿至九十六而终。
寂光寺僧，澄江杨氏子。年十五，诣千佛阁出家。从定堂得三昧法。栖金龙庵六载。因山无藏经，入都叩请。罗近溪遂为请送寂光寺。师奉藏归，结幻住庵居之。后坐化。
号雪庭，赵州人，俗姓张。髫年习儒。一日阅般若经，慕释氏学，遂出家，遍参知识。后谒龙华寺佛心，师曰：某甲初进，乞垂开示。佛曰：近前来，为汝说。师拂袖而去。佛深契之。后创潮音阁，寿九十有五。
宝山德住禅师，圣峰寺僧。剑阳人，俗姓张。嘉靖辛亥，于圣峰披剃。后依蔡关主究心宗学，胁不至席。一日，历伏牛山，欲入堂，众哂为滇人足软。师遂翘一足，立七昼夜。众皆惊服，呼师为铁脚罗汉，名振遐迩。还滇，隐居幻住庵。圣峰遇灾，师与妙峰重恢建焉。
默庵禅师，宾川李氏子，生而喜佛事。嘉靖癸丑，投师正宗，创止止庵。师初不识文字，日夜礼华严不断。经六七载，顿开慧性，诵华严如夙记，遂参匾囷和尚。中溪公请师三塔开堂。后建遍照寺于白崖，建般若寺、万松庵于洱海。著有观无量寿佛经注。国母遣妙峰赍藏入山，赐师紫衣。年至七十有五坐化，分灵骨于雷音、万松二处建塔焉。
西来寺开山僧也，关中人。结茅于罗汉壁崖下，日礼法华。既久，泉自崖根涌出。每斋罢，以手擎饭，念佛一声，群鸟集肩而食。修铜瓦殿下大路十七里，登山者便之。
号无台，大理郡守李华之孙。年十八，投圣峰寺白斋披剃。后隐波罗崖，草衣水食，尝七日忘餐。又参定堂、接天二禅宗。中溪赠诗云：贝叶翻三藏，昙花作一灯。又送师归净云旧隐，赠诗云：袖云一旦别，萝月几时圆？后中溪请师白鸥社同居三年。至万历十五年九月九日，沐浴端坐焚香，命众诵千遍，诵毕而逝。及茶毗，室有异香。
号水月，昆明人。万历初年，礼古林为师。后与朗目同参。遍历大方，海内宗匠无不印可。一日，至峨眉山四会亭，得琉璃三昧。后归，主寂光寺。朗目寄诗云：鸡山古寺初逢处楚国长途复遇时三十六年成久别而今题作一联诗又：华首峰头大寂禅烟霞养得慧身坚有时坐到忘言处迦叶重来展笑颜天台兵宪王公问师：日用事如何？师答曰：凿池不待月，池成月自来。
号无心，大觉寺开山和尚也。承天人，俗姓舒。幼随母至燕，不茹荤。遂辞母，祝发法海寺。年十六受戒，大阐宗教。万历己丑，慈宫颁藏鸡山，赐紫衣。与妙峰同赍至山，奉藏华严。师驻锡大觉，一山无不宗仰。
号月轮，华严寺月潭法嗣。马龙人，姓易。年十八祝发，即谓：万行为菩提初基。云游至燕，演习经论二十六载。请藏来山，两赐紫衣、圆顶，与妙峰同赍藏山。重修华严寺。
号遍周，大觉寺僧也。鹤庆李氏子。年十六入山依月轮，值妙峰、无心二师捧藏来山，议安华严寺。由是开阅藏制场百期，于众中选师披剃，侍无心老人。既妙峰复命，而无心老人居大觉，师随侍数年。感云邑杨公后成大觉，法席即隆。门下百人，如彻庸辈，咸其孙也。
幻空和尚，北京人。初入山，住大觉前楼，次住迦叶殿崖上，又住罗汉壁石崖边大树下。后诸方宗仰，遂创碧云寺。师居山四十余年，惟以参禅为宗。有来问法者，但随机接人。时有直指姜思慕师道德，入山访师，见师真挂壁，师坐龛中，即云：和尚和尚，业障业障。既在龛中，又在纸上。此处为真，彼处为妄；彼处为真，此处为妄。速道速道，免吃吾棒！师从龛中答云：业障业障，不止和尚。赤条床头，冠裳舆上。这也不真，那也不妄；真则俱真，妄则俱妄。如此是说，请收尊棒。姜公改容礼之，遂为建寺勒碣云。
不知何许人。依印光出家，习头陀苦行。檀花箐素为盗薮，师独结茆于路傍，昼夜经行三十年。盗贼感化，馈以香供。本乡善士请为建刹，师拈香祝曰：若此当兴佛事，请示灵异。祝罢，金光照彻山原半日，因建金华庵。师后于庵之东石洞中礼佛十三年，繇是大圣、翔龙等九寺，因金华之灵异，遂继创焉。临终，师命门人具斋，邀诸檀越，沐浴趺坐盆中而逝。茶毗之次，觉有异香。
禅师曲靖人。稚年入山，礼月轮祝发，乃游历诸方，参访明哲，顿悟心宗。后结社庐山，四方衲子云集，座下千余众。后不知所终。
所庵真澄法师，寻甸张氏子。年十五，企仰玉龙庵发光。师一日果园摘柿为献，忽堕地，昏昏如梦中。赴发光座下，光曰：汝事办否？师曰：已办。及苏，五体犹仆堕处，遂悟生死不在色身，乃礼光受五戒。年十八，参古梅曲江。梅告以遍游天下，遂历参诸师。至千佛寺，礼遍融和尚。受法后，乃来往五台、鸡足，弘演教乘，为近代法师之冠。建那兰陀寺于鸡足之金龙潭。
号法界，传衣寺僧也。大理人，俗姓陈。于万历间出家。后历诸方，至燕参遍融和尚。归滇，至响水关值虎，虎避。山主传衣，延所庵开讲。后寺灾，师恢创焉。
朗目慧光禅师，曲靖人，姓李。曾住鸡足寂光寺。后游海内，登天目兰风之堂。风以见佛了生死为问，每拟议，风辄呵。一日风肩柴次，遥见师，掷柴于地，曰：见佛了生死？师不言，直肩柴去，曰：见佛了生死！风深契之。后神宗李太后召开堂于北京芦沟桥，复兴安庆浮山，刻九带集。因与众说楞严，至同分、别业二种妄见处，忽下座告众曰：缘尽矣！跏趺而逝。塔于浮山，有法句行世。
号本无，昆明张氏子。博学有道行。初宪副冯时可择鸡足胜处，建息阴轩居之。后丽江土知府木增复延建悉檀寺，并开牟尼山。所著有风响集、老子注二卷，及楞严忏、禅宗颂古，俱行世。
法名广融，叶榆人。俗名李应霖，中乡榜。万历年任知州。弃家祝发于寂光，礼水月为师。建三益楼、清凉阁。
号大力，宜良人，所庵法裔。初入山时，四林茂密，人迹罕到。是时山中无住静者，创建静室从师始。师素履朴直，举止有古人风。初修苦行，后参禅，专以净土接引后学。年近六旬，梦生西方，现一池中，皆大莲花，花上皆坐伟人，自身亦与焉。示寂时，合掌西向。
禅师号野愚，云南嵩明人，法嗣水月。行脚江南数十年归来，著有颂古百则、沤花集一卷行世。逝于昆明，化时获舍利数十粒，手骨赤如珊瑚。聚洲王太史以师礼之，临终偈云：一句元无，踏倒太初；非凡非圣，万象如如。塔于古庭之侧。
号如如，澄江张氏子。幼业儒，因看楞严、维摩诸释典，遂有出尘之想。后弃家，投幻空祝发，惟以参究为事。有叩问者，随机应答。著有三教直指、金刚定衡、性学正宗等书。拈花寺乃师始创也。
号兰宗，黔中毕节人，姓王。年十八，投所庵披剃。遍参海内知识，精通教典。住狮子林三十余载，修华严法界观为宗，诸山耆德无不钦仰。端坐而化。茶毗之时，异香满室，邻僧念诚闻空中有天乐之声。
彻庸禅师名周理，云南县人，姓杜。生于万历十九年，白气出屋，乡人异之。出襁褓，啼不止。有二僧登门，赐名慧九。九岁䘮父，十一岁入鸡山大觉寺礼遍周为师。时周预梦，有大莲花生于殿庭，明日师至。稍长，笃志宗风，有僧密藏开发参禅之要。后历诸方，得法天童密云和尚。归鸡山妙峰开堂，海众云集，以棒喝传宗。滇南自古庭后二百余年，祖灯再焰，实从师始。晚住妙峰，著曹溪一滴及语录行世。临终示偈云：生也如是，死也如是；梦幻空花，物恒顺常如是。塔于妙峰山。
号苍雪，昆明人。出家于妙湛寺，归鸡山，为水月侍者。年二十五，行脚江南，住吴门中峰，为一雨法师上首。绍长干十友讲席者数十年，宗风凛然。诗名籍甚，大兴支公道场。著述甚富，海内宗之。有诗，云：小艇难禁五两风鸡山有路几时通殷勤为我传乡信结个茆团在雪中后老于中峰，不知所终。
号应机，云南县人。幼入鸡山，礼法光为师。遍参海内，叩朗目于浮山。将辞归，朗目赠诗云：孤身游万里一锡振千峰心花开片片慧目演重重踏破曹溪旨参罢少室宗讯谒诸方去归家叩石钟既归石钟，众欲请师住持，师云：我事尚未了，宁能为人乎？遂登九重崖结茅栖二十五年。将谢世，迎归石钟。方坐，乃云：这遭我坐家里了也。合掌而逝。
号艮一，宜良人。自幼投大方和尚剃落，后嗣所庵学华严法界观。师戒行威仪，无可比者。
号冲虚，昆明黄氏子。出家盘龙寺，初不识文字。遍游海内，住峨眉山二载苦行；住五台山九载，学尽诸经。后遍参蕴璞、憨山诸大师。归滇受具于所庵，建不二轩居之。后住传衣十五年，专心念佛，誓欲往生净土。将迁化七日前，邀山中耆宿告别。至七日，跏趺念佛而逝。
河南人。年十三出家，往浙江参湛和尚。问：何处来？答曰：牛山来。湛云：干何事？答云：念佛。湛云：还要参究。师云：怎么参？湛云：参个话头。师云：某甲不会。后至湖广参黄檗，请开示。檗大喝一声云：你看我这里有个甚么开示？师亦不会。又求请，檗搊住胁下抖三抖，师亦不会。遂求话头，檗命参父母未生前，谁是我本来面目？又十年，不契，乃发誓住山。天启年间，来鸡足，住九重崖，不出户者二十年。单参一个谁字，至不知朝暮春秋。一日，见撞钟僧，问云：如何不撞钟？僧笑云：放下钟捶，又叫我撞钟。一日，说偈云：一窍玄关在此时世间曾有几人知若还开了通天眼步步头头合祖机后师道行既高，接引愈广，鸡山僧众以老河南呼之。临终辞世偈云：我原本无我人亦且无人会得老僧意大地现全身和雅真利法师，云南大树营人，姓石。幼投彻明为师。游方至金陵，受戒于古心和尚，传教于三槐、蕴璞诸大师。谈经三十余会，律徒半海内。至楚，为岷王师。后还鸡山，广开讲席，至八十而终。
号云聚，河南人。苦行自持。住四观峰，创建金顶寺。住山数十年，精勤不懈。崇祯末年，无疾而逝。
自如寂定法主，剑川人。游历诸方，受戒于三昧和尚，参颛愚大师。博通经典。后归鸡足山，弘开法席，建断际处，居数年。剑川段氏敬师名德，请开石宝山，遂终老焉。
号传灯，叶榆人。幼依大觉遍周出家，壮而遍历名山。归来，日夜念佛，不简寒暑。忽一日，闻墙角西有唤声云：当中品往生。师遂集众，众方至，师起，立床前而化。手中数珠、拄杖不坠。后出茶毗，惟数珠不化。及视其珠，乃木盾也。
首传寺僧也，昆明人。与还源禅师交善。尝于午斋后熟睡，还源曰：斋后即睡，无碍乎？宽云：我睡在虚空，何碍之有！甲午年某月日忽嘱寺僧云：我来日午时，当告别大众。即散其衣钵。至来日午时，索笔画莲花。及画完，乃一偈也。偈云：缘合则现缘离则寂体自真尝了幻如是命僧徒送与还源，端坐而逝。
行僧也。镇南州白土城人。于本处出家，来山依大力。住狮子林三十载，夜游念佛三年。居无床榻，昼夜跏趺。顶上燃灯，计有三千余盏，而顶骨莹白如玉。年八十，终于石钟寺。
无住洪如禅师，定远人，姓邓。幼慕宗学。万历丁巳，同周芝公遇彻庸和尚，即拜为师。庸命参狗子无佛性句。后就河南大千祝发。复来鸡足叩彻庸，入白云窝，苦参三年无所得。一夜坐高楼，闻铙钹声，忽然大悟。举似彻庸，庸许之。陶不退问：参何话头得悟？师举赵州无字。陶曰：无字聻？师曰：雪阁。陶深然之。
先生者，永乐年间太和人，号存诚。隐居不仕，孝友好施。庭前桂树扶疏蟠蹙，巢居其上，因别号桂楼。读书不辍，一日砚水竭，欲下取之，顾视则水溢矣。自是有得。后入鸡山，栖罗汉壁崖穴中二十余年。年八十，归家卒。卒之日，家人见公从外入，曰：杨黼今日大事了也！凡所交游尽见其至家为别。又有人于安宁道中遇之，疑仙去也。所注有桂楼集、篆隶宗源。卒之日，又有人于贵州见之，寄语诸孙。计程，是日已过二千里外矣。
山东人，旧居终南日久。万历间，入鸡足山，住狮子林，与山中名德结百期打七炼魔，后不知所终。
河南归德人。幼通三教，尤精道德之旨。年二十五，云游方外。崇祯甲申至鸡山，后游腾越。人皆以神仙呼之，周答诗云：人人说我是神仙我是神仙岂偶然只为南滇无大道故来此地示真传后竟隐去。
讳宗本，俗姓曾，名高㨗，宾川人。崇祯辰进士。得第后，于南京参天童和尚。言下有解，遂不仕，归隐鸡足山天池斋。昼夜参究，精勤不息。
讳洪先，江西吉水人，嘉靖己丑状元。隐退，游域内名山。至滇入榆，造弘山庐夜话。走鸡足，李中溪迹其后。讲道于宾苍阁。
讳贽，号卓吾，任姚安知府。万历八年，游鸡山，寓钵盂庵听经。
罗汝芳，号近溪，吉安人，进士，云南学宪。万历丙子登山，诗赋标题，无寺不有。归家，命子送藏寂光寺。
讳圆易，广东人。万历末年来游鸡山，与如正等交。师精通宗教，诗词赋，落笔千言，道俗共钦。后如正示寂，为制塔铭。载中。
法名如清，襄阳人。万历申年，同云石、王亨宇游山。栖兰陀寺二载有余。
讳元翰，宁州人，翰林。万历年间游止鸡山。
号语公，蜀梓州人。万历壬戌进士。于崇祯壬午入山，栖片云居三月余。片云居即公题名也。
讳珽，进士，姚州人。万历间，寓鸡山大觉寺。
号霞客，南京江阴人。生而好游，欲尽绘天下名山胜水为通志。游遍京省，阅尽天下佳山水。崇祯辰，将游鸡足，道经南京迎福寺。有僧静闻亦慕鸡足之胜，徐遂携之同行。及至广西，静文病且死，嘱公曰：我志往，不得达。若死，可以骨往。徐怜其志，因焚其尸，取骨贮以木匣，负之入滇。及至山，止悉檀寺，欲于山中乞地葬之，以了其游山之志。寺僧仙陀高其义，为卜地，葬于文笔山之阴，建塔墓上。晋宁黄郊为之铭曰：孰驱之来？迁此皮囊。孰负之去？历此大荒。志在名山，此骨不死；既葬既塔，乃终厥志。藏之名山，传之其人；霞客静闻，山水为馨。徐既葬静文，爱鸡山之胜，遂止焉。丽江土知府木生白聘修鸡山志，创稿四卷。未几，以病辞归。
太和人，郡吏也。有志节，不与胥曹偶。人馈之，必问所从来，或受十之一。凡有事，必力诤于庭。守怒笞之，起而复诤。久而知其无他，亦时时嘉纳之，一时无民。冬月，其靴无袜，藉之以草。役满后，入鸡山。郡守物色之，不得也。
燕京人。万历己丑赍藏入山，贮华严寺。后复命还京，栖五台山。
和尚不知何许人。万历间入山，或居庵门，或宿树下，夜惟念佛经行。大觉寺遍周亦尝叩之，乃为建室，请讲宝训。后四年返蜀，开峨眉之洪春坪焉。
燕京人。万历间来山，遍周留之大觉。尝植一大木缸于钟楼上，日夜趺坐其中二十余年。崇祯丁丑冬，夜坐缸中，大声念佛。次早往视，乃知化去，而端坐俨然。
河南人。尝高竿，顶上安一盘打坐。又于街冲坐一二月不动。万历年来山，住猴子洞。后至禄丰之狮子口建净莲寺，终焉。
名广和，杭州法师。天启六年来山，寓悉檀寺，与本无为道友。朱直指敬其道行，于四观峰顶建天长阁居之。后归南京博山。
号不空，临安府孝廉。初于云南玉案山筇竹寺祝发，名自度；后归依彻庸，改今名。尝随彻庸住鸡山，僧众以禅问之，惟答以念佛二字。后于妙峰谈律，门徒甚盛。临终时，或问曰：和尚平日念佛，此时何如？师应曰：我自念佛，与汝何与？遂寂然而逝。
讳元阳，大理府太和县人。嘉靖丙戌进士，翰林院庶吉士。建宾苍阁，读书山中数年。开建放光寺，捐赀置常住田数百亩。山中寺院，凡倾颓者，无不修葺，兼为撰文立碑。鸡山之盛，公为首功矣。
号印文，楚雄杨氏子。年十八，投法光和尚披剃。住石钟阁，禁足持诵弥陀七十余年，未尝一日少间。德行孤高，重建教义阁，徒众数百，年九十而化，塔于本山之西。
号知空，洱海张氏子。甫十岁，即入山投水月和尚祝发，住寂光寺。精修戒律，胁不至席者三十年。建玉霖轩静修，后出山，于楚雄开创九台山，学人数百。临终三日前，集众辞佛，对众云：三日后，天必雨。雨时可相报，吾好去也！嘱毕，遂入方丈，趺坐不出。至期午刻，果雨。侍者入报，师命众念佛。随出方丈，将己须掠入口中咬定，绕殿三匝不言。复入方丈，端坐而化。年七十七，塔于本山。
号非相，迷渡孙氏子。年十八，投悉檀寺德周和尚祝发。随创云溪庵，住静二十年。后入水目山，参无住禅师有醒，遂主席斯山。康熙午秋，师于七日前鸣钟集众。沐浴拈香毕，随将本身衣钵送入塔中。开视己塔，安龛于内，入龛跏趺不出。四众礼足，哀请不已，乃出，与众欢留二日。至三日昧爽，复入龛，诀众偈曰：万劫从今，万劫归古。几根朽骨，寄入水目窣堵。喝一喝，入寂。时年八十有七。
号担当，晋宁州儒士。俗姓唐，字大来。以明经选，不赴。弃家遍游，归而出俗，参水目山无住和尚。往来鸡足、点苍间。师善书画，索者盈门。康熙癸丑冬，一日，趺坐说偈曰：天也破，地也破，认着担当便错过，舌头已断谁敢坐？寂然而化，寿八十一。所著有翛园、橛庵二集、拈花颂百韵行于世。
号达一，山东兖州曹氏子，生于崇祯戊辰年。游南岳，投学明和尚祝发；后参诺诺禅师有醒。康熙癸卯入滇，初至临安府，修迎恩寺。戌岁，始住鸡足，重建迦叶殿，焕然一新。戊午冬，一日，集徒众慧法、慧晖等，嘱云：尔辈随吾学道有年，诚能一切放下，大休大歇，畅快平生，庶不负多年勤苦。示毕，趺坐而寂。时年五十有一，塔于本山。
号见月，滇楚许氏子。投寂光寺量如法师剃发。后历海内，遍参知识，无不印可。受具，嗣法于金陵三昧和尚，主席宝华。戒律精严，门下嗣法六十余人，戒子万计。集有三坛正范、指作二持行世。康熙戊申，示微疾，坐化。
号平若，寻阳洪氏子。七岁祝发于寂光寺，受具，承嗣于钟灵梵庵和尚。主席斯山三十余年，名重两迤，门徒广众。于康熙辛未冬十二月初二日，在临安大乘寺集众传戒毕，辞众云：吾今不待，尔等都来。将衣钵付嘱广因等毕，喝一喝云：当阳一喝出凡尘，任运逍遥撒手行。吩咐精勤三学者，人天相外觅无生。吃茶一杯而化。
号友山，滇姚高氏子。致仕，出家于大觉遍周。创昙华古佛林，精修梵行数十余年，昼夜不辍。一切名山古刹，无不中兴。凡有倾圮，皆赖修葺。于康熙己巳七月六日坐逝，塔于昙华山。
号渊明，楪榆绅士杨春秋之子。幼年辞荣入山，礼无心和尚。出家，为遍周禅师之徒。结茆放光寺左，阅藏五载，究明佛意。临终，端坐而化。
号印如，楪榆阮氏子。自幼入山，礼遍周和尚落发。智性聪颖，㴱究教乘。明直指姜公游山，甚为相契，有诗赠，因铸洪钟。至永历圣主入滇，颁赐紫衣。
号怡渊，楪榆李氏子。自幼礼遍周和尚出家，慕道参禅。入狮子结茆修静，十越寒暑。临终辞众，克时沐浴毕，跏趺，寂尔定去。塔于正宗院后。
号清宇，云南县杨氏子。丱岁入山，礼遍周和尚落发。干蛊丛林，续赐紫衣，时为山中知识。绍继紫衣，后付洪让而传育山。
号一唯，定远人。礼彻庸和尚为徒，遍参江南。与房公请藏，赍还大觉。同彻师开堂妙峰法席，主持四十余载。临行，鸣钟集众，上堂辞世，抛拄杖立化。