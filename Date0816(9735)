東漸圣教，每多注疏，如金剛、楞嚴，動輒百十，而藥師無解，何哉？古人意謂秦燔經而經存，漢窮經而經亡，牽於曲士蔓說耳。此經起盡只一，三法如日月在天，有目皆見，直捷顯了，無事解釋也。余既解矣，而云直者，不曲之謂也。曲引勉證，句貼字訓，而正義反晦不直矣；泛扯成文，播弄講口，而三德全庋不直矣。茲惟隨經直示體宗用法，為眾生之三因，即果人之三德，俾造修者可依之開解，可憑之起行，如日光明照，見種種色而已，不敢曲注蔓解，以粖圣經者，亦解即無解，仰體古人無事解釋之意也。巳酉人日天臺比丘靈耀書於魏塘之智證方丈。
首題乃一經之綱要，眾義之指歸，不可不深長思，不可不簡易示。此經佛示三名：一、偏拔除業障；一、屬證護流通，俱不能冠戴初後，存而不論可也，獨藥師琉璃光如來本愿功德；一、題則范圍眾義，彌綸一經，總別相符，於斯為美，尋名識旨，五義了然，若欲直示，則以人法為名，諸佛甚深行處為體，愿、行、方便為宗，與拔功德為用，大乘生酥為教相。
初、釋名，有通有別，先解別名：藥師琉璃光如來，是人名，本愿功德，是法名，而皆具足三法秘藏。藥師者，良由九界眾生具足報病、業病、煩惱病，以款如來同體大悲，故不獲已，得得出世，用戒定慧法藥，遍療眾瘵，名之為藥。
報病者，眾生假四大以為身，則一大不調，百一病起，四大不調，四百四病陡然而興。金光明復論四時外感寒暑違和，身為苦本，苦以逼身，廣之，則成無量惱身惡疾，所謂天下無無罪眾生，故天下無無病眾生也。此則宜用世間皈戒十善等藥，以治病本；更用金石草木之藥，以治病表。
業病者，即眾生所構殺盜婬妄五業、十惡等罪。此系現行惡因，發於身口七支，架造無邊大罪，宜用欲定、未到、四禪、八定等藥，以息身口粗惡。
煩惱病又有三：一、見思病；二、塵沙病；三、無明病。當用二十五王三昧中，即空藥，以治見思病；即假藥，以治塵沙病；即中藥，以治無明病。然雖藥能治病，茍或用不得人，則藥反成害，縱是醍醐，亦成毒藥，如舊醫乳藥，魔外邪治，非徒無益而又害之矣。
今藥而稱師者，正重能用藥人。夫能行不能說，國之用也；能說不能行，國之師也；能說能行，國之寶也。如來則行說兼優，雖大醫不治，小醫拱手者，法藥一逗，沈痾頓起，誠為人師國寶，故云藥師。在涅盤名新醫，在法華名良醫，或名藥王，或名醫王、大醫王等，寔名異而義同也。
但佛治病時，十身隨現，不滯一隅，如秦越人醫無定術。若治報病，即現為流水長者子。只域、神農、越人、倉公等，精望聞問切之妙，擅神圣工巧之名，識寒熱溫平之藥，察虛實寒熱之病，如三事出假，藥到病除，起膏肓於彈指，能肉骨而生死之者，方為世間藥師。若治業病，則現入深禪大定，為三界天王，如天人丈夫觀世音，大梵深遠觀世音，或為三藏如來等，而諳練法藥，對治眾癥：多貪者，授以不凈；多瞋者，授以慈悲；乃至一切處定之人，授以非非想藥，不令味住暗證。譬如御馬，亦愛亦策，調護得宜，不同數息不中塚人，不凈錯施爐韛者，即為禪定劣應之藥師。若治煩惱病，即現法報應身，說即空觀藥，治見思病；即假觀藥，治塵沙病；即中觀藥，治無明病。如止觀破法遍中所用，方為無上藥王，法華文句第十種良醫，方名藥師。娑婆釋迦，東方正覺，唯佛與佛乃能究用，非下地能擬，唯除一生所系差許仰窺耳。又復應知，既言藥師，功在拔苦，宜名斷德之用矣。然病既差已，自爾翛然累表，成解脫德也。
藥師而復彰琉璃光之號者，三觀法藥得力，即能治三障之病，開三智大光明藏，所謂垢盡明生，凈極光通也。若世藥治報病而有光，則如經中樵夫擔薪入市，內一枝光明外現，識者售而檢出，乃藥樹王身遍治眾病。東土神農，身如琉璃，內外明徹，凡吃世間金石草木八萬四千藥草，皆見入何經絡，治何病癥，有毒無毒，以定本草，為真丹用藥鼻祖。秦越人飲上池之水，能見垣一方，視病結癥，人有光也。不但人有其光，即藥力得效，自爾有光。如人長服補天大造人參等藥，則面有白光，盲人遇藥，則得光明。此皆世間醫藥得力，治報病而有光明者也。
若出世戒定慧六度之藥得力，概有光明，如比丘受戒，臨壇四羯磨成，十方諸佛無作戒光，如云如蓋，注入行人頂門，名為得戒，天眼能見。若圓大戒，則梵網經戒名第一義光，光非青黃赤白，非色非心，非因果法，此服戒藥得力而有光。即定亦然，二十八天皆從定生，而天天自有身光，或名少光、無量光，光音不同，總屬靜極光通，服定藥得力而有光明也。
若六度中修之有光：如迦葉紫光尼，因施生光，持戒者自有戒光煥發，忍極光生，精進光發。一切眾生喜見菩薩，燃身供佛，光燭法界，名真精進。禪定有光，如四天、忉利，及上八定，皆有光明。智慧之光甚多。若與今佛合志同方者，如涅盤經琉璃光菩薩，放青光至釋迦座前，此光即名智慧。此服六度之藥得力而有光也。
若服三觀上藥得力而有光，則此光本是般若，最能照破暗病，有大光明；但得之者，淺深大小不同。日光明照，見種種色，則夜游者伏匿，作務者興成，大人蒙其光用，嬰兒喪其睛明，是菩薩般若智光也。日既入已，則月能照夜，清涼朗燭，即涅盤月愛三昧也。夫日月若出，則爝火無庸，倘遇死魄，傍死魄，圣賢月沒，則惟賴星光，古云春星帶草堂，即星光照夜明也。若三光掩曜，則藉燈明，千年暗室，一燈能破。鑿壁分光，尚能作成人事，況然燈普照哉！燈或未燃，而中宵黑月，云霧晦暝，則雖電光時促，亦能破暗。若光極小，而能照物成功，又如螢火之光也。
藥師補處，位居亞圣，同心輔弼，故如日光、月光。而藥王、藥上，夙與藥師同業同心，名星宿光，疇昔太子初生，身光不息，乃名然燈、錠光，若世第一後心，一剎那引入見道，時節甚促，是名電光三昧。波離螢光，二乘螢火，以有法緣慈悲，隨世利物，故二乘之智，皆名螢火，不及日光也。如上所得光明，或折空、即空、即假，分中不同，而只一般若智光，分破三惑暗病，以顯三諦妙理，所謂無為法而有差別也。若極果藥師名琉璃光，則與西方無量光同一徹，晝夜以長明，亙古今而朗曜，究顯大光明藏之般若德也。
問：既是同顯般若，何不同名無量光耶？
答：琉璃，具足應云吠琉璃，翻為青帝寶。藥師在東方，東方屬青，故色宜青，況震方為群動之首，甲木又發生之象，以藥治病，貴乎起死回生，不當同金方肅殺之號也。此由法題中，了因大愿，發心而成之般若德。
如來者，即法身本體，乃法題中本字，蓋以境如如智，智如如境，境智冥一，境智雙忘，而隨緣感叩，來成正覺，廣治眾病。若成應身如來，則用戒、定、慧，析體即空智藥，以治眾生報業見思之病，為藏通藥師；若成報身如來，則用三事出假，道種智藥，以治眾生塵沙諸病，為別教藥師；若成法身如來，則用一心三觀智藥，治眾生無明重病，為圓教無上藥師也。由此三如來，方能用三智光藥，以治眾生三障之病，得三藥師之號。有此三智藥，遍治法界三障，方成三如來之身。三法相須，缺一不可，合則雙美，離則兩傷矣。又三如來，即法身本體具三；三般若，即般若琉璃光具三；而三藥師，又功用解脫具三。三各具三，離之成九，而一一三中，互有主賓傍正不同，如傳佛心印所明，則雖九而三，三即是一，合離自在，成圓三德也。
本愿功德，即上三德果人所成圓融三法，亦由此圓融三法，能成三德果人。本即法身正體，或名本真、本性、本心、本覺、本源、本際、本體、本地、本來、本智、本愿、本明、本根、本然、本法、本有、本如來藏。本地甚深不同，而只指至圣究盡，圓滿德本，若欲依本造修，不無詮次，所謂本因、本果、本國土、本壽命、本涅盤、本感應、本神通、本說法、本眷屬、本利益。書云：君子務本，本立而道生。故凡自行因果，化他能所，均不離斯法身大本也。十方菩薩因究竟此本，故名如來，即別文中諸佛甚深行處是也。
愿即了因之宗，如上正因經體，雖十界本周，若無了因發心，則素法身天人忽劣，要須修成報智，始為奇特。今以四弘誓愿，六度熏修，福慧莊嚴，則本覺彰，而了因般若之光，亦稱本無盡，名琉璃光矣。經云無量菩薩行，無量菩薩愿是也。
功德二字，乃宗成妙用。世間謚法，祖有功而宗有德，則以滅惡拔苦為功，撫字生善為德。如來因中，以王三昧力遍破三障之惡，遍生三德之善，境智冥後，復以本功德藥，遍治眾生三障病苦，普與眾生三德妙樂，凡經中聞名受持神咒等項，率以拔苦與樂為言，而普令一切皆得翛然累表之大解脫。
夫病去飛昇，苦盡樂證，是法藥得力，而醫王奏功矣，故褒之以藥師之號也。是則由因中與拔功德而成藥師，由因中愿行莊嚴而顯琉璃光，由因中修不離性，萬行得本，而成果上如來也。非三德之妙法，不能成三法之妙人，非極果妙人，不能弘圓融三法，人法雖異，秘藏實同也。又復應知，人能弘道，非道弘人，故人題居先，而法名殿之。
問：此經既始終只一三法秘藏，胡宗體之言少而功用之言多耶？
須知如來歷劫修證境智內冥，如人飲水，冷煖自知，不必委示，縱為盲人說乳，何益無目者哉？故不須多說，略點即足。至於同體大悲，果後方便，只為拔生之苦，與生之樂，是以功德妙用，理當委明也。況兩楹之間，點出與拔宗本，令解一一無非宗成所起，全體大用則行，行無非實相，事事均會妙宗，故多亦三德，少亦三德，政不在語言多少間也。
經者，別名既同一三，法則通名經字，即教經、行經、理經，不言可知矣。具如妙玄觀經疏，若稽此經來由，則釋迦說於方等時中，而宋孝武時，鹿野寺沙門慧簡初譯。隋大業十一年，達磨笈多同翻經沙門法行等，於東都洛水南上林園翻經館重譯。至唐三藏法師玄奘筆正流通，只有顯教，而無密咒。至唐義凈三藏法師譯七佛經來，內有密咒。後人取義凈所翻神咒，及咒前數語，咒後乃至菩提等四百余字，置玄奘本內，彌彰與拔用周，而顯密圓通矣，釋名竟。
二、以諸佛甚深行處為體，即是果人究盡寂光妙境。此境離塵不屬因果，而為因果所依，如華嚴普光明智，楞伽自覺圣智，普智乃於等妙之後別立，則顯此境本非因果，而為等妙因果所依。即大乘因者，諸法實相；大乘果者，諸法實相。實相元非因果，而為因果所趣也。而云諸佛行處，顯非在迷共有素法身而已矣。須知共有實相，未嘗非體，但今日欲令行人依之起修，必當攬果覺而為因心，以無上寂光為觀體，不可仍說在迷通體，所謂取法於上也。諸佛即題中如來，行處即題中本字，余俟釋文中明。
三、以愿、行、方便為宗者，經云彼佛無量菩薩行、無量菩薩愿、無量善巧方便，說不能盡。愿有總別，總則四弘，別分十二，莫非了因始覺觀照軌，所謂發僧那於始心也。行則六度，由之填愿，由之顯體，由之克果，所謂終大悲以濟難也。如此因果，具有萬行眾愿，復是圓頓上人所修，故云無量菩薩行、無量菩薩愿。愿行既窮，報智斯顯，成琉璃光妙宗矣。又云無量善巧方便者，如來因中，以種種妙權方便斷惑證理，果成之後，復以種種大權方便，普度眾生，如十二大愿，及聞名供養，均得利益等是也。
四、以與拔功德為用者，此經始終只明拔苦與樂十二大愿，總依四諦：依道、滅五愿，是生善與樂；依苦、集七愿，是滅惡拔苦。至聞名功德中，拔三毒惡與二善樂，受持供養中，約廣略以明與拔功德，光中神咒，則與拔并申，經末雖似象季別轉報障，偏於拔苦，然此悲體圓，拔苦義必與樂。如是原始要終，俱明與拔功德之用，而一一不離甚深行處，則無往而非全體大用。此用既溥，如阿伽陀藥，沾之者必蒙解脫也。在法題則曰功德，在人題則曰藥師，不其然夫。
五、以大乘生酥為教相者，人法題名既同圓妙秘藏，則體宗用法，義并從圓，起盡現文，一往判歸三教，而即諸佛行處，誰曰不即圓乘。釋總題竟。
二、別文分三：一、序；二、正宗；三、流通。今序如是我聞：一時，薄伽梵游化諸國，至廣嚴城，住樂音樹下，與大苾芻眾八千人俱，菩薩摩訶薩三萬六千，及國王、大臣、婆羅門、居士、天龍八部、人非人等無量大眾，恭敬圍繞，而為說法。
此五事通證諸經，而以游化諸國，圍繞說法，兼得緣起序。薄伽梵，含自在、熾盛、端嚴、名稱、吉祥、尊貴六義，五種不翻中，多含不翻也。然不出佛名而列薄伽梵者，有二義：一以顯世尊盛德彌多，一以表此經顯密具足。名含六義，德多也。薄伽梵之名出密部，如瑜伽中曰巴葛瓦帝，或曰癹葛瓦，或曰薄伽伐帝，即是今薄伽梵義。但梵音有楚夏奢切之不同耳，良由今經不但顯本愿功德，而復有密咒破惡之益，故存密部之號。
游化諸國，足見如來弊屣天下，無上道成，竟忘自己金輪尊貴，法王無上，而以同體大悲，入泥入水，凄凄惶惶，教化眾生，初不凝滯於一方一隅之系戀。孔子為東、西、南、北之人，蘇張為燕、趙、齊、楚之客，正如蒼梧一片云，或隨風而東，或隨風而西。易云不家食，利有事於四方之謂。蓋大圣賢自覺已圓，復欲覺人，靡不舍己從人，隨緣攝化。書云：予天民之先覺者也，予當以斯道覺斯民也。若匹夫匹婦有一不蒙堯舜之澤者，若己推而置之溝中。故不忍一日之席煖突黔時，以無量無邊智慧方便，令諸有情皆得無盡所受用物，莫令眾生有所乏少。
智慧方便，即凈名有方便慧解、有慧方便解。權實二智悉皆具足，故能稱法界眾生所求，皆滿其愿，無令乏少。
第四大愿：愿我來世得菩提時，若諸有情行邪道者，悉令安住菩提道中；若行聲聞、獨覺乘者，皆以大乘而安立之。
安住菩提，安立大乘，即是安置諸子秘密藏中，未嘗不具三學。今以行邪道者入菩提道，即是令邪定聚眾生入正定聚，故為定學。法華云：佛自住大乘，定慧力莊嚴，以此度眾生。即是以九種大禪。禪即實相，而安立小乘，謂之智亦可，謂之定亦可，但前愿是慧，後愿是戒，判此屬定，上符佛旨，下順修行。又復大涅盤經圣行品唯以戒定慧三為證天行之因，今以戒定慧三為克滅諦之本，莫不一契。
第五大愿：愿我來世得菩提時，若有無量無邊有情，於我法中修行梵行，一切皆令得不缺戒，具三聚戒。設有毀犯，聞我名已，還得清凈，不墮惡趣。
大經根本十戒，具足三聚，所謂不破、不穿、不缺、不雜，乃至無上道戒。今言不缺，則舉律儀戒中一種事戒，次具三聚，則圓滿戒波羅蜜無上道矣。小乘空有二宗，各釋不同，或云戒屬心聚、色聚、非色非心聚，名三聚戒。今是大乘攝律儀、攝善法、攝饒益有情之三聚也。犯戒者必墮惡趣，如斷多羅木，亦如西方極樂世界功德莊嚴，等無差別。
然者，從廣出略之詞。蓋言功德廣大，雖說不能盡，然不妨撮廣大以略示依正之相，故云然也。亦無惡趣，亦如西方，正對最初文殊所問，惟愿演說如是相類本愿功德之問，又顯序中而為說法之句，乃說凈土法門矣。
於其國中有二菩薩摩訶薩，一名日光遍照，二名月光遍照，是彼無量無數菩薩眾之上首，次補佛處，悉能持彼世尊藥師琉璃光如來正法寶藏。
是故，曼殊室利！諸有信心善男子、善女人等，應當愿生彼佛世界。
佛贊西方如來功德莊嚴已，極口相勸，發愿往生。今東方既與西方等無差別，固當普勸發愿往生。
已上但答藥師名號本愿，而未委顯名愿之下功德利益，故今約聞名、神咒、修供三端，委顯功德，復假解脫菩薩之請，而開示像季有情轉報脫苦之神驗，單復稠疊宣揚發泄，大意只顯藥師如來名愿內之功德二字，非名愿之外別有所說，亦非總題之外別說像季利樂也。倘更離題別科，則為離本之枝，血脈不貫矣。
問：前於本愿之下，已出功德莊嚴四字矣，今胡重明？
答：前但結成名號本愿，非正明功德，故云說不能盡，略示其概，如西方而已，何曾委明藥師與拔之能及功德之細哉？
則知上文雖是結示其意，已是略標，至下重重委釋，於義更清，為二：一、聞修遍拔三障功德；二、像季別轉報障利樂。初又二：一、詳與拔功德；二、出功德宗本。初又三：一、約聞名以顯功德；二、約神咒以顯功德；三、約修供以顯功德。初又二：一、拔三毒功，為三：一、拔愚癡，為二：一、轉貪癡拔三毒中，一一皆先出病苦根本之惑，次明因惑造業，因業感報，直至沈痾勢在不救，然後以藥師一種名愿之力，如阿伽陀藥，藥到病除，敵體相番，起死回生，以顯其功。苦既拔已，即與妙樂，樂分淺深，或得生善，或得第一義，直至究竟而後已，以顯藥師名愿之下功德不貲，至矣盡矣，章章皆爾，不必細科。
爾時，世尊復告曼殊室利童子言：曼殊室利！有諸眾生不識善惡，惟懷貪吝，不知布施及施果報，愚癡無智，闕於信根，多聚財寶，勤加守護。見乞者來，其心不喜，設不獲已，而行施時，如割身肉，深生痛惜。復有無量慳貪有情，積集資財，於其自身尚不受用，何況能與父母、妻子、奴婢、作使及來乞者。彼諸有情從此命終，生餓鬼界，或傍生趣。由昔人間曾得暫聞藥師琉璃光如來名故，今在惡趣，暫得憶念彼如來名，即於念時，從彼處沒，還生人中，得宿命念，畏惡趣苦，不樂欲樂，好行惠施，贊嘆施者，一切所有悉無貪惜，漸次尚能以頭目手足、血肉身分施來求者，況余財物。
貪吝愚癡，是內惑；多聚財寶，是貪之外相；勤加守護，是吝之外相；自不受用，是愚癡外相，皆業也。生餓鬼傍生，即因貪吝之業以招報，因果不爽。昔時暫聞，今復暫念，即種有淺深，故獲分厚薄，然猶愈於不聞者矣。故此聞字，即曾染指藥師者也。昔時少舍如割身肉，今舍血肉如棄涕唾，凡圣霄壤矣，亦是經中字眼照映之妙。
復次，曼殊室利！若諸有情雖於如來受諸學處，而破尸羅；有雖不破尸羅，而破軌則；有於尸羅軌則雖得不壞，然毀正見；有雖不毀正見，而棄多聞，於佛所說契經深義不能解了；有雖多聞，而增上慢，由增上慢覆蔽心故，自是非他，嫌謗正法，為魔伴黨。如是愚人，自行邪見，復令無量俱胝有情墮大險坑。此諸有情，應於地獄、傍生、鬼趣流轉無窮，若得聞此藥師琉璃光如來名號，便舍惡行，修諸善法，不墮惡趣。設有不能舍諸惡行，修行善法，墮惡趣者，以彼如來本愿威力令其現前，暫聞名號，從彼命終，還生人趣，得正見精進，善調意樂，便能舍家，趣於非家，如來法中受持學處，無有毀犯，正見多聞，解甚深義，離增上慢，不謗正法，不為魔伴，漸次修行諸菩薩行，速得圓滿。
此屬僧倫法道流弊，直至邪見墮惡而後已，佛之所以必不舍此，而令暫聞名號者，以其最初元于如來法中受戒定慧學處故也，余皆可知。
復次，曼殊室利！若諸有情慳貪嫉妒，自贊毀他，當墮三惡趣中，無量千歲受諸劇苦；受劇苦已，從彼命終，來生人間，作牛、馬、駝、驢，被鞭撻，饑渴逼惱，又常負重，隨路而行。或得為人，生居下賤，作人奴婢，受他驅役，不自在。若昔人中曾聞世尊藥師琉璃光如來名號，由此善因，今復憶念，至心皈依，以佛神力，眾苦解脫，諸根聰利，智慧多聞，求勝法，常遇善友，永斷魔罥，破無明殼，竭煩惱河，解脫一切生老病死憂愁苦惱。
嫉妒之相，起於慳貪，因貪利位，形於口四，則自贊毀他，如上官大夫之讒屈原是也。夫貪人財物，固當以身力血肉償他宿負，而不自在，受他鞭打者，則當時強取人物，必以刀杖嚇取，或以謗令受累不安，故今又當以不自在，受鞭打還之矣。
復次，曼殊室利！若諸有情好喜乖離，更相斗訟，惱亂自他，以身語意造作增長種種惡業，展轉常為不饒益事，互相謀害。告召山林樹塚等神；殺諸眾生，取其血肉，祭祀藥叉、羅剎婆等；書怨人名，作其形像，以惡咒術而咒詛之；魘魅蠱道，咒起屍鬼，令斷彼命及壞其身。是諸有情若得聞此藥師琉璃光如來名號，彼諸惡事悉不能害，一切展轉皆起慈心，利益安樂，無損害意及嫌恨心，各各歡悅，於自所受，生於喜足，不相侵陵，互為饒益。
好乖喜離，即是嗔心內相，世人皆好和喜合，而此人嗔心所使，偏喜與人乖違遠離，時時欲害一切，與之為冤為仇。更相斗訟下即是嗔之外相，分二：一、陽起斗訟；二、陰起毒害。蓋陽力不足，而嗔心益盛，勢必至於告陰狀，咒起屍矣。復言更相互相者，正舉世間皆盲嗔對觸，無一有智慧人也。聞佛名而諸惡莫害者，指前所害之人，不受其害也。如中所云，但今云皆起慈心，互為饒益，較勝彼耳。慈心，正治嗔障而無嗔恨，即不喜乖離也。此中不出報病者，造罪至此，必墮三途，不言可知矣。拔三毒惡病以明藥功竟。
二、生二善德，為二：一、助生凈善，又二：一、出機復次，曼殊室利！若有四眾：苾芻、苾芻尼、鄔波索迦、鄔波斯迦，及余凈信善男子、善女人等，有能受持八分齋戒，或經一年，或復三月，受持學處，以此善根，愿生西方極樂世界無量壽佛所聽聞正法，而未定者，
未定二字，乃是感叩藥師之機。
二、示應，為二：一、遠生凈土若聞世尊藥師琉璃光如來名號，臨命終時，有八大菩薩，其名曰：文殊師利菩薩、觀世音菩薩、得大勢菩薩、無盡意菩薩、寶檀花菩薩、藥王菩薩、藥上菩薩、彌勒菩薩。是八大菩薩乘空而來，示其道路，即於彼界種種雜色眾寶花中自然化生。
助往生中，或是凈土請主，或是西方輔弼，或是藥師同愿，或是忍土儲君，皆同一愿力，接引後昆之賢也，可知。
或有因此生於天上，雖生天上，而本善根亦未窮盡，不復更生諸余惡趣，天上壽盡，還生人間，或為輪王，統攝四洲，威德自在，安立無量百千有情於十善道；或生剎帝利、婆羅門、居士大家，多饒財寶，倉庫盈溢，形相端正，眷屬具足，聰明智慧，勇健威猛，如大力土。
家字不當作姑字讀。
若是女人得聞世尊藥師琉璃光如來名號，至心受持，於後不復更受女身。
菩薩修行至阿僧伽滿，方得離女身障。今聞佛名，即得遠離，其德何如哉！又生善中，雖但約報，然必具足內心因緣善業，始得克果。總科遍拔三障，意可知也。
二、約神咒以顯功德。諸佛攝化，有顯密二輪，如醫人治病有丸劑二藥。已上詳示本愿功德，皆顯治眾生三障之病，生二善之德，如煎劑羅列，以教化狂子者也。脫有世智自用，嫌藥寒熱，妄生去取，而不肯服，則為搗篩和合，成一彈丸，於一塵內，具足眾氣，能服之者，功與顯同，故有密輪神咒之說。唐譯元無從此，至勿令廢忘四百余字，後人取七佛經中之文而足於此，所以顯此經二輪并運，合則雙美也。為三：一、示意；二、正說；三、結勸。今初復次，曼殊室利！彼藥師琉璃光如來得菩提時，由本愿力，觀諸有情遇眾病苦：瘦戀、乾消、黃熱等病；或被魘魅、蠱毒所中；或復短命，或時橫死；欲令是等病苦消除，所求愿滿。
乾消，即渴消病，相如所害。瑜伽云一滴清涼水，能除饑渴消是也。治病是功，所求愿滿一句即生善德。
二、正說三：一、入定時彼世尊入三摩地，名曰除滅一切眾生苦惱。既入定已，於肉髻中出大光明，
光中演說大陀羅尼曰：南無薄伽伐帝鞞殺社窶嚕薜琉璃鉢剌婆喝羅闍也怛他揭多耶阿羅訶諦三藐三菩提耶怛侄他唵鞞殺逝鞞殺逝鞞殺社三曼揭諦莎訶。
密咒各有所為，天臺大師約四悉檀釋，不必煩引。前已顯說本愿功德，無二無別，但約密談，愈彰深秘，故顯了詮，復秘密示耳。今且先消章句，前是皈敬之詞，亦通解說，從怛侄他下方是密語，南無，番皈依，薄伽伐帝，即通序初薄伽梵三字，名含六義，是故不番。或云婆伽梵，或云婆伽伐，梵音楚夏也，前但三字，今多一帝字，是梵音引聲奢切也。密部中或云巴葛瓦，或癹葛瓦帝，皆是此義，以由玄奘法師重歷五天，遍學梵音，故回唐新譯，音字稍異耳。鞞殺社窶嚕，即藥師。薜琉璃又云吠琉璃，名帝青寶。鉢喇婆喝羅闍也，合讀之，即琉璃光世尊。怛他揭多耶，番如來。阿羅訶帝，番應供。三藐三勃陀耶，番正遍知。聯絡其詞而讀之，則曰皈依具六義之藥師琉璃光如來、應供、正遍知也。夫將說此咒，必先皈敬，既皈敬已，既當說之，故曰怛侄他，此三字番為即說咒曰四字。唵字以下，是正說密言，下地難知，咒功在乎除苦滿愿，咒體即是甚深行處。光中音聲朗朗，而初非文字之相，言外妙義泠泠，而亦不離文門顯寔。髻中放光，光非青黃赤白，非色而色，色而非色，今則聲而非聲，非聲而聲，不即不離，唯佛究竟，和盤托出，莫顯於斯。此一粒靈丹，遍治三障惡疾，頓長地住法身，四悉釋者，約外相耳。
三、結勸二：初、略結功德爾時，光中說此咒已，大地震動，放大光明，一切眾生病苦皆除，受安隱樂。
除病是功，受樂是德。
曼殊室利！若見男子、女人有病苦者，應當一心為彼病人常清凈澡漱，或食、或藥、或無蟲水咒一百八遍，與彼服食，所有病苦悉皆消滅。若有所求，致心念誦，皆得如是無病延年。命終之後，生彼世界，得不退轉，乃至菩提。是故，曼殊室利！若有男子、女人於彼藥師琉璃光如來至心殷重，恭敬供養者，常持此咒，勿令廢忘。
病除是功，生彼世界是德，與前顯說功德孱齊。是故以下，又是勸詞也。約神咒以顯功德竟。
三、約修供以顯功德。如上聞名持咒，但屬口耳之益，縱至九亦同彰，亦只名字開解而已，未起觀行薰修，究竟甚深行處難克。比如火宅煩渴，雖見清水，稍慰中心，若不挹飲，難解枯焦。故今重示修供、書寫、受持、解義等五品，觀行修功，以求佛法性水，解無明渴，趣甚深理。夫聞名得益，是教經開解；修供功德，是行經起修；圓滿菩提，是理經證果，進由鴻漸，修分六即，自淺之深，法應爾也。為二：一、略示功德；二、廣顯功德。初又二：一、修供生善德復次，曼殊室利！若有凈信男子、女人，得聞藥師琉璃光如來、應、正等覺所有名號，聞已誦持；晨嚼齒木，澡漱清凈，以諸香花、燒香、涂香、作眾伎樂，供養形像；於此經典，若自書，若教人書，一心受持，聽聞其義；於彼法師應修供養，一切所有資身之具，悉皆施與，勿令乏少；如是便蒙諸佛護念，所求愿滿，乃至菩提。
得聞名號，是牒已前聞名開解事也。聞已誦持下，是勸眾生依解起行，以求凈法性水，滌除五住煩惱也。然修行之下，必具生善滅惡功德，故師資互相酬酢，而顯出之。所求愿滿一句，即是略標生善之德，至下方廣示滿愿之相，曰求富饒得富饒，求男女得男女等也。乃至菩提，即生善中之第一義益，斯為由行證理、證起行絕之理經矣。
二、傳通滅惡功，為三：一、發愿通經爾時，曼殊室利童子白佛言：世尊！我當誓於像法轉時，以種種方便令諸凈信善男子、善女人等，得聞世尊藥師琉璃光如來名號，乃至睡中亦以佛名覺悟其耳。
聞佛所說五等熏修功德叵大，即發僧那流通寶號，以令永永聞修，俱至菩提種種方便，即同觀音普門設化，現十界身而為說法，令得聞名，或為夫妻、子女、善友、知識，循循善誘，汲引令聞。乃至睡中者，乃至二字，超略之詞，或于春夏秋冬，或于行住坐立、語默作作等時，令得聞名，倘此人于上一切時處不能得聞，乃於睡中亦令得聞也。亦之一字，乃對非睡時說，睡處尚令得聞，況不睡時耶？足見文殊智巧悲深，不舍頑冥，必令度脫也。此有兩意：一者、為愚癡凡夫數趨趨處竟無片暇可度，宜于睡中令聞，而不於行住坐中為說也。二者、惡人深執邪見，佛法難入，縱使為說，其亦輕忽而不信受。故于睡中點悟，則是清明之氣猶存，自然佛名可逗，而驚信忽生。如於沸湯取物，必假一碗冷水入處，下手可探也。
所以一切賢圣既於睡夢三界設化，多以夢幻法門度生。金光明夢金鼓而宣懺悔，大涅盤夢羅剎而進道心，準提經以夢吐黑飯為滅罪之相，方等經以夢十二王而入懺門，地藏則夢入地獄而大愿陡發，法華夢證圣位而弘經相成，漢顯宗夢金人而流通像法，古國王夢臨刑以增進道心，二十年南柯太守，九十歲拜將封王。善哉！圣賢托睡夢以點醒夢人之妙法也，又焉知非文殊普門大愿中之善巧方便耶？如上所引睡中點化，亦具四悉檀益可知。
世尊！若於此經受持讀誦，或復為他演說開示，若自書，若教人書，恭敬尊重，以種種花香、涂香、抹香、燒香、花鬘、瓔珞、旛蓋、伎樂而為供養，以五色彩作囊盛之，灑掃凈處，敷設高座而用安處。爾時，四大天王與其眷屬及余無量百千天眾，皆詣其所，供養守護。世尊！若此經寶流行之處，有能受持，以彼世尊藥師琉璃光如來本愿功德及聞名號，當知是處無復橫死，亦復不為諸惡鬼神奪其精氣；設已奪者，還得如故，身心安樂。
以天王守護故，惡鬼不侵。
佛告曼殊室利：如是！如是！如汝所說。
略示功德竟。
二、廣顯功德。前略中但云修供，今則詳示儀式；前但云所求愿滿，今則廣明富貴男女皆得；前但云不為惡鬼奪氣，今廣示滅惡諸相，故云廣顯修供功德也。為二：一、先出儀式曼殊室利！若有凈信善男子、善女人等，欲供養彼世尊藥師琉璃光如來者，應先造立彼佛形像，敷清凈座而安處之，散種種花，燒種種香，以種種幢旛莊嚴其處，七日七夜受八分齋戒，食清凈食，澡浴香潔，著清凈衣，應生無垢濁心，無怒害心，於一切有情起利益安樂、慈悲喜舍平等之心，鼓樂歌贊，右遶佛像。復應念彼如來本愿功德，讀誦此經，思惟其義，演說開示，
造像供養，是凈界結壇等事。七日七夜以下，是凈三業。而凈三業中，大要身論開遮，口論說默，意論止觀。受持齋戒是遮，澡浴凈衣是開，無垢濁怒害是止，慈悲平等是觀，誦經演說是說，思惟其義是默。意論止中，垢即貪心，濁即癡心，怒害即嗔心。謂須止三毒心也，亦即止觀中揀非顯是之法。
二、正明功德二：一、廣生善德隨所樂求，一切皆遂：求長壽得長壽，求富饒得富饒，求官位得官位，求男女得男女。
一切皆遂句，則該四教圣賢，三昧辨才，愿生佛國等出世正求，下四即遂世間淺淺富壽之求。此有二意：一、是如來藏中，富有萬德，雖淺求尚應，何況出世之深求者乎？二者、如此倒求三界之法，圣賢所訶，而藥師皆遂者，足見如來善巧方便，漸次誘引之妙。蓋不信之人，不知出世妙道，但知求世間淺果富壽等事，以叩如來，如來若不遂其所愿，則此人永無回心向佛之日矣。故佛因其倒求，且遂倒愿；愿既遂已，方知敬佛，專心三寶，可以誘之出世矣。此獨藥師與觀音能為之也。近人不知此妙，竟約四教法門定慧，以釋富壽男女。夫一切皆遂句，已該出世四教定慧等矣，而更約出世四教以釋四求，則一彰佛有重煩之咎，二失如來善巧方便之妙。況以是求有益於得，求在我者，而結則將藥師妙應功德皆推開矣，可笑。
二、廣滅惡功，為五：一、滅夢相諸惡若復有人忽得惡夢，見諸惡相，或怪鳥來集，或於住處百怪出現，此人若以眾妙資具恭敬供養彼世尊藥師琉璃光如來者，惡夢、惡相諸不吉祥皆悉隱沒，不能為患。
惡夢，如金光明夢日墮齒落，以喪幼子等。惡相，如左傳見良霄曰吾將殺帶，又將殺段等。怪鳥來集，如賈太傅見鵩鳥入戶等。百怪，如呂太后見趙王如意為蒼狗據腋，齊襄公見公子彭生為豕人，立而啼等，所謂國家將亡，必有妖孽是也。若四夢、六夢，阿含十夢，於此不切，不必煩引。
或有水、火、刀、毒、懸險、惡象、獅子、虎、狼、熊、羆、毒蛇、惡蠍、蜈蚣、蚰蜒、蚊虻等怖，若能至心憶念彼佛，恭敬供養，一切怖畏皆得解脫。
水、火等，是無情之怖；惡象、師子等，是有情之怖；皆能殺身害命，故是大惡。若約普門七難七大而釋，則刀、毒是地大，水、火可知，懸險即空大，師、象及侵擾反亂，即見識二大，此皆滅世間之惡耳，不必約普門煩惱業報釋之。夫狂象無鉤，師子咬人，熊、羆害命，虎、狼食人，大怖可知。
毒蛇，搜神記云：嶺南蒙岫山中有蛇，見人輒碎為片片花塊，行人不知，捉其一塊，則皆合集嚙人。北地有蛇，能呼人名，人茍應之，夜來食人腦髓。經中有七步蛇，傷之即死。惡蠍，俗名蠍虎，北地有之，南方則無。故劉禹錫被召，有喜照壁間而見蠍之詩，蘇子瞻回京，有行有見蠍之喜句。然人若觸之，則尾上有毒，最能傷人。唐開元間，有主簿以竹筒盛之，帶過江南，故南方亦嘗嘗而有。
蜈蚣、蚰蜒，二俱喻嗔。夫嗔之起，皆主害人。廣雅曰：蜈蚣性能制蛇，卒見大蛇，便緣而啖其腦。三教珠英曰：蜈蚣見蛇，能以氣禁之。蚰蜒，即蜒蚰，身赤多足，能緣壁，高麗寺殿壁，天雨輒滿矣。
蚊虻微細，何足為怖，以藥師之力，但破蚊虻之怖，無乃大小乎？此有二意：一者、南直有露筋娘娘廟，相傳此方蚊子極大。昔有姑嫂二人，行至中途天晚，嫂畏蚊故，就客人蚊帳而宿；其姑坐地受唼，至筋骨俱露而死，起廟祀之，以表貞節。是則蚊虻雖小，亦能傷人，為可怖也。二者、藥師當日修二十五王三昧時，以圓三觀遍破二十五有、見思、無明、惡業、塵沙，功力叵大，無不破盡。如此小怖尚破，何況其大者哉？正師子撲物，皆用全力，不因怖小求佛，而佛即不救其苦也。如上生善中，富壽男女皆遂，同一意耳。當知與拔通用不欺之力，方顯藥師大叩大鳴，小叩小鳴之神應無方。
若他國侵擾，盜賊反亂，憶念恭敬彼如來者，亦皆解脫。
復次，曼殊室利！若有凈信善男子、善女人等，乃至盡形不事余天，惟當一心皈佛法僧，受持禁戒，若五戒、十戒、菩薩四百戒、苾芻二百五十戒、苾芻尼五百戒。於所受中，或有毀犯，怖墮惡趣，若能專念彼佛名號，恭敬供養者，必定不受三惡趣生。
四百、五百，律中無出，良由律文有未度者耳，不必強不知以為知，扭捏配也。
或有女人，臨當產時，受於極苦，若能至心稱名禮贊，恭敬供養彼如來者，眾苦皆除，所生之子，身分具足，形色端正，見者歡喜，利根聰明，安隱少病，無有非人奪其精氣。
此經拔女人之苦有三，雖前後各言一端，合之必眾苦皆除也。結云無有非人奪氣，正與前文殊略明拔苦中，不為惡鬼奪氣，緊緊照映，乃如來說法起伏貫通之妙也。已上廣明與拔功德之用竟。
二、出功德宗本。凡上所明拔苦與樂，滅惡生善，雖稠疊廣略，互顯功德不同，皆屬化他之用。用若無體，即狂愿妄行。用若無宗，即凡夫外道。故今點示正體，名諸佛甚深行處。妙宗，即無量愿行方便，宗體既立，則凡前後所明與拔功德，無非果後化他全體大用，有宗有本，非義襲而從之者也。為二：一、示甚深本體；二、示愿行妙宗。初又為二：一、直示用即深體；二、復約三慧揀顯。今初爾時，世尊告阿難言：如我稱揚彼世尊藥師琉璃光如來所有功德，此是諸佛甚深行處，難可解了，
功德即行處，乃點用即體，如水為波，如波為水，二本無二，全體大用也。六凡行處是三界，同如牢獄；二乘行處是泥洹，淺窄不深；菩薩行處，可名為深，如云觀自在菩薩行深般若波羅蜜多時；然邊際之智未圓滿，三諦之境未究竟，不得名甚深，唯佛與佛乃能究盡諸法實相，窮源極底，得名甚深行處。須知諸佛即一心三智，行處即三諦一境，如來最初以無緣智緣無相境，以無相境相無緣智，無緣而緣，無非三觀，無相而相，三諦宛然，境智雙忘，而言境智，則始本一合，如函蓋相冥，正修得四德，本有四德，一一皆具常樂我凈，為十方諸佛所游行處，名常寂光也。此境身土一如，色心不二，在境智契合時，名甚深行處；在空有雙亡時，即中道寔相；在一真無染時，名真如；在靈智普照時，名佛性；在三因究滿時，名泥洹；在染凈混融時，名法界；皆一體異名，揭寔相正印，為此經四章所歸之本體也。諸佛證此體已，從體起用，無緣與拔，普利含生，即名功德，乃全體大用，非用外有體，體外有用，二而不二，不二而二，則在前所明與拔功德，皆從此體而起，所謂無不從此法界流也。今點前與拔之用，即佛行處，又無不還歸此法界也。在法華，則名如來入于無量義處；在圓覺，則名入于大光明藏；在金光明，則名游于金光明甚深法性，過諸菩薩所行清凈；在涅盤，則曰安置秘密藏中；在般若，則曰以不住法住般若波羅蜜中，無往而非境智一合，中寔體德。然此正體，生佛本具，今言諸佛行處，則顯果上始本一合之妙覺正體，非含生在纏之素法身而已也。所謂十界本周誰不具，修成報智乃為奇耳。既是諸佛究盡行處，固非九界七方便所能仰窺，是以難可解了，或約迷中共有，而釋佛甚深行處，可謂不知輕重傍正，唯扯現成語言填塞白紙，寧不混濫失旨乎？
二、復約三慧揀顯，良由佛證寔處，不屬九界，故約九界，人難信、難解、難聞，往復問答，以顯此體高深，正與法華揀眾，止觀揀非意同也。為三：一、約難信顯體，信即思慧。蓋學而不思則罔，以由聞後善思，故能生信；若不善思，則生謗墮苦矣，豈非信即思慧哉？又三：一、問
汝為信否？
二、答為二：一、仰信佛言阿難白言：大德世尊！我於如來所說契經不生疑惑。所以者何？一切如來身語意業無不清凈。世尊！此日月輪可令墮落，妙高山王可使傾動，諸佛所言無有異也。
仰信佛說不虛而已，非自能究盡諸法實相，於佛行處行也。故下佛云：汝今能受，當知皆是如來威力。
世尊！有諸眾生信根不具，聞說諸佛甚深行處，作是思惟：云何但念藥師琉璃光如來一佛名號，便獲爾所功德勝利？由此不信，返生誹謗。彼于長夜失大利樂，墮諸惡趣，流轉無窮。
佛告阿難：是諸有情若聞世尊藥師琉璃光如來名號，至心受持，不生疑惑，墮惡趣者，無有是處。
佛謂但恐眾生夙無善根，不能聞名，則有誹謗墮苦之憂；若能聞名，則已於千萬佛所種善根者矣。自然聞已，即能至心受持，深信不疑，豈有聞後更生不信誹謗，以墮惡趣哉？故曰無有是處。此段言雖重聞，其實釋上難信之意。
二、約難解顯體，解即修慧，深心修入，方能解了。如云唯除一生所系菩薩，豈非修慧之極，方能解入乎？
阿難！此是諸佛甚深所行，難可信解，汝今能受，當知皆是如來威力。阿難！一切聲聞、獨覺及未登地諸菩薩等，皆悉不能如實信解，唯除一生所系菩薩。
此帶前未盡之意而來，曰我之所以不敢深責眾生之信者，良由佛行深處，原非九界能窺，故許其但能聞名，已是圓解之人，難得難得者矣，何可論其信解也哉？即汝阿難，僅能領受我之語言，亦不過仗佛威神，如藕絲懸山，仰信不疑而已，豈汝自力能解佛境界乎？然又非阿難一人難解，即一切二乘方便菩薩，修慧未深者，皆難寔解。法華揀眾，實與此同，所謂境不親嘗，事非目擊故耳。向下方打出圓修將竟一人，方能解了，即一生所系，等覺後心菩薩也。言除非此人，方許能解。楞嚴明等覺後心，覺際入交，故能見佛所見。蓋如來始本久圓，高居常寂光土，為度生故，寂照而出，從寔起權，以普鑒群機。等覺菩薩，始覺方窮，上冥本覺，始本乍合，故照寂而入，以契證實體，一人由此而出，一人由此而入，于此覺際路上，相交出入，一雖久見，一雖乍窺，同一見也。故云唯除一生所系菩薩，乃能解了也。法華尚許信力堅固，二人能解，今經唯許等覺修極一人，則知此經甚深實體，的是妙覺圓極果德，非生佛共有，在纏真如矣。釋經者何不探清前後旨趣，顧乃煩引理即全迷之談而浪注耶？
阿難！人身難得，於三寶中信敬尊重亦難可得，聞世尊藥師琉璃光如來名號復難於是。
能聞尚是難難，何況能信能解，故以聞慧居後，反顯以前二慧叵得，既非九界所能聞信解了，即顯此體究竟圓極，從體起用，與拔功德，悉皆有本，亦究竟圓極，非下地能知也。
阿難！彼藥師琉璃光如來無量菩薩行、無量善巧方便、無量廣大愿，我若一劫，若一劫余而廣說者，劫可速盡，彼佛行、愿、善巧方便，無有盡也。
且置彼佛實相之體，九界難窺，即彼佛修成因果之宗，佛說難盡，以九界難知顯體，以佛說難盡顯宗，極果法報，呈露盡矣。愿即是因，所謂發僧那于始心。行即是果，所謂終大悲以濟難。一切圣賢，大乘因果，總不出愿、行二端。凡愿之總，乃四弘心；論愿之別，即有無量。凡行之總，乃六度法；論行之別，遂有無量。別教明義，一即無量，圓人攪之，無量即一，乃依諸佛行處，一乘之本，以起萬行因果之宗，則大乘因者，諸法寔相是，大乘果者，諸法實相是。此全體之宗，宗不離體，故諸佛窮劫說不盡也。若論善巧方便，應是與拔之用。今此乃如來愿行中，趣理斷惑之妙權，故亦屬宗，至于果後，與拔重重，如前所明，方是宗成之用。此用由于宗成而起，果後化他，即非凡夫外道煦煦孑孑，愛見慈悲矣。
又復應知，此經前後皆明功德之用，而特于兩楹之間，點示宗體者，即有承前顯後之妙。前明與拔功德竟。隨示宗體，則顯已前與拔，皆宗成而起全體大用。法法甚深，事事佛行，又顯已後別轉像季報障，亦全體大用。用不離宗，三法相須而不相離，離之三九，合之唯一，雖世間與拔淺深功德，皆與實相不相違背也。天臺大師深得佛意，故觀經疏於敘觀敘題兩楹之中，點示宗體，為承前敘後之妙，東土迦文信不誣矣。
又復此經甚深行處，即首題中本字；能究盡之人，即如來；愿行之宗，即題中愿字；能行之人，即琉璃光；前後所明與拔之用，即題中功德二字；能與拔之人，即題中藥師也。總者，總于別；別者，別于總。總別雖二，意義惟一。
二、像季別轉報障利樂。前明與拔，則功德互陳，三障通捐。一真克證，不獨令諸聞者業障消除而已，今救橫死病苦，則惟拔報障現果，不關惑業二端，所謂病急治表，利樂像法轉時諸有情也。故先約廣略修供以轉報障，使存亡利益，病苦安樂，然後委釋已盡，報命復得延永者，由于橫死居多，故邀佛力，即能起死回生，況人多罪業，尤須廣修供養，庶幾苦報解脫。正明之後，復加結釋藥師拔苦之功至矣盡矣，便須證護以入流通，為二：一、正明轉障利樂；二、結釋轉供義意。初又二：一、略明修供轉障二：一、正明，又二：一、出命終報苦爾時，眾中有一菩薩摩訶薩，名曰救脫，即從座起，偏袒右肩，右膝著地，曲躬合掌，而白佛言：大德世尊！像法轉時，有諸眾生為種種患之所困厄，長病羸瘦，不能飲食，喉唇乾燥，見諸方暗，死相現前，父母親屬、朋友知識，啼泣圍繞；然彼自身臥在本處，見琰魔使引其神識至于琰魔法王之前。然諸有情有俱生神，隨其所作，若罪若福，皆具書之，盡持授與琰魔法王。爾時，彼王推問其人，計算所作，隨其罪福而處斷之。
先示報身病苦，至無可挽回，必死無疑，以顯供養藥師，如茅山一丸，即能起死回生之功效也。
時彼病人親屬、知識，若能為彼歸依世尊藥師琉璃光如來，請諸眾僧轉讀此經，然七層之燈，懸五色續命神旛，或有是處，彼識得還，如在夢中，明了自見。或經七日、或二十一日、或三十五日、或四十九日，彼識還時，如從夢覺，皆自憶知善、不善業所得果報。由是證見業果報故，乃至命難，亦不造作諸惡之業。
旛名續命，如阿含經阿育王因病，手自遍掛諸寺之旛，得延二十五年壽命，以得名也。若方等觀旛幢道具，是名慧觀，諸經論旛，一風轉得一轉輪王位，是明福德。今是禳災延壽之旛，用各不同。
是故凈信善男子、善女人等，皆應受持藥師琉璃光如來名號，隨力所能，恭敬供養。
隨力，則富羅天下之奇珍，窮盡一身之所有，初不責於豐儉，佛唯享于克誠也。
二、廣明修供轉障二：一、廣示修供儀式二：一、問
爾時，阿難問救脫菩薩言：善男子！應云何恭敬供養彼世尊藥師琉璃光如來？續命旛燈復云何造？
二、答二：一、示式救脫菩薩言：大德！若有病人欲脫病苦，當為其人七日七夜受八分齋戒，應以飲食及余資具，隨力所辦，供養苾芻僧，晝夜六時禮拜行道，供養彼世尊藥師琉璃光如來，讀誦此經四十九遍，燃四十九燈，造彼如來形像七軀，一一像前各置七燈，一一燈量大如車輪，乃至四十九日光明不絕，造五色彩旛，長四十九搩手，應放雜類眾生至四十九，
須七日七夜持戒者，不同婬女持日戒，屠兒持夜戒矣。至七日夜，則三業清凈，一切徼求可以感通成就。如胎中，七日一增；初果，七生斷惑；亡者，七日一轉也。況七乃少陽之數，有生起之道。如七發中，說楚太子至七，則太子之病霍然良已。今用此數，正起病苦也。一一皆須至四十九者，必功用精進，久而遂通，且大衍之數五十，其用四十有九，此乃起用之數，救病攸宜。
造像七軀者，七佛經中，藥師乃第七尊，今欲求其救苦，要須請其合志同方者，戮力施功也。燈量大如車輪，正如今之樹燈。四十九搩手者，佛之手掌并指，長一尺，則似宜長四丈九尺之旛，若并肋亦算之，則佛手長二尺，應用十丈之旛矣。隨便隨宜，二俱無在，應放雜類眾生至四十九日者，前是上求三寶，以竭敬田，此是下救眾生，以盡悲田。蓋眾生被獲，命在須臾，買而釋之，如天恩大赦，各歸仁壽之域，德莫大焉。況眾生病夭，由于殺生，今言放生，即長壽因。以今之善，易昔之惡，求脫病苦，莫此為良。禮拜供佛既四十九日，則買命放生亦須四十九日，非謂四十九種眾生，又非安于長旛上之供物也。
可得過度危厄之難，不為諸橫惡鬼所持。
度厄，結前為種種患之所困厄。不為橫鬼所持，伏下邊九種橫死，此是經文前後照應處也。
二、廣出所轉報障，為二：一、轉天子七難復次，阿難！若剎帝利灌頂王等，災難起時，所謂人眾疾疫難、他國侵逼難、自界叛逆難、星宿變怪難、日月薄蝕難、非時風雨難、過時不雨難，彼剎帝利灌頂王等，爾時應於一切有情起慈悲心，赦諸系閉，依前所說供養之法，供養彼世尊藥師琉璃光如來。由此善根及彼如來本愿力故，令其國界即得安隱，風雨順時，谷稼成熟，一切有情無病歡樂，於其國中無有暴惡藥叉等神惱有情者，一切惡相皆即隱沒。而剎帝利灌頂王等，壽命色力無病自在，皆得增益。
天子四海為家，臣妾億兆，一人有慶，兆民賴之，四方有罪，在予一人。故歲祲民疫，皆君休戚所當急先求懺者也，且藥師之藥，先治此人者，一是責備賢者，二是一正君而天下定之道也。
若帝后妃主、儲君王子、大臣輔相、中宮彩女、百官黎庶，為病所苦，及余厄難，亦應造立五色神旛，然燈續明，放諸生命，散雜色花，燒眾名香，病得除愈，眾難解脫。
陬爾臣民，皆無普天重任，故惟以病厄為憂耳。
二、結釋轉供，義意為二：一、釋能轉所以，非謂能轉已盡之報，只由橫死，故能轉耳。此即釋明已上能轉之意也。為二：一、正示九橫；二、結指無量。初又二：一、略釋，為二：一、問；二、答。
爾時，阿難問救脫菩薩言：善男子！云何已盡之命而可增益？救脫菩薩言：大德！汝豈不聞如來說有九橫死耶？是故勸造續命旛燈，修諸福德，以修福故，盡其壽命，不經苦患。
二、廣示，為二：一、問
阿難問言：九橫云何？
二、答，為二：一、委明初橫救脫菩薩言：若諸有情得病雖輕，然無醫藥及看病者；設復遇醫，授以非藥，實不應死，而便橫死。又信世間邪魔外道妖孽之師妄說禍福，便生恐動，心不自正，卜問覓禍，殺種種眾生，解奏神明，呼諸魍魎，請乞福佑，欲冀延年，終不能得。愚癡迷惑，信邪倒見，遂令橫死，入於地獄，無有出期，是名初橫。
初橫中有三：無醫藥看病、授以非藥、信邪倒造業。二是夙感，一是現造。現造猶重，所謂自作孽也。解奏神明者，解字，其矮切，乃祭祀之書名。莊子云：解曰牛之白鼻，豕之亢顙，人之有痔者，不以適河。注云：解者，祭祀之書名。漢書郊祀志云：天子嘗以孟春解祠，祠黃帝以一梟、破鏡。師古曰：解祠者，謂祠祭以解罪求福也。則不應讀作解字矣。
二者、橫被王法之所誅戮。三者、畋獵嬉戲，耽婬嗜酒，放逸無度，橫為非人奪其精氣。四者、橫為火焚。五者、橫為水溺。六者、橫為種種惡獸所噉。七者、橫墮山崖。八者、橫為毒藥、厭禱、咒詛、起屍鬼等之所中害。九者、饑渴所困，不得飲食，而便橫死。
是為如來略說橫死有此九種，其余復有無量諸橫，難可具說。
橫既無量，則非命盡而夭者，亦無量矣，故須上求藥師挽回復生也。
復次，阿難！彼琰魔王主領世間名籍之記，若諸有情不孝五逆，破辱三寶，壞君臣法，毀于信戒，琰魔法王隨罪輕重，考而罰之。是故我今勸諸有情燃燈造旛，放生修福，令度苦厄，不遭眾難。
以由人多罪業，故須修供求救，庶幾不遭眾難。
三、流通，為三：一、證護流通。證者，因服藥師妙劑，轉大惡而為大善也。為二：一、藥叉證護爾時，眾中有十二藥叉大將俱在會坐，所謂：宮毗羅大將、伐折羅大將、迷企羅大將、安底羅大將、頞你羅大將、珊底羅大將、因達羅大將、波夷羅大將、摩虎羅大將、真達羅大將、招杜羅大將、毗羯羅大將。此十二藥叉大將，一一各有七千藥叉以為眷屬，同時舉聲白佛言：世尊！我等今者蒙佛威力，得聞世尊藥師琉璃光如來名號，不復更有惡趣之怖。我等相率皆同一心，乃至盡形歸佛法僧，誓當荷負一切有情，為作義利，饒益安樂，隨於何等村城國邑空閑林中，若有流布此經，或復受持藥師琉璃光如來名號，恭敬供養者，我等眷屬衛護是人，皆使解脫一切苦難，諸有愿求，悉令滿足。或有疾厄求度脫者，亦應讀誦此經，以五色縷結我名字，得如愿已，然後解結。
十二皆有七千，共成八萬四千。昔是兇惡塵勞生滅，今染指藥師神丹，三障頓轉，俱成八萬四千三昧總持妙善法門矣。如云我等不復更有惡趣之怖，即轉惡為善之明證也。縷結名字，此令病人感叩求護之法。得如愿已，然後解結，此示必來救護之意，亦藥叉仰體藥師如來十二大愿，普救眾生，上行下效之弘誓愿也。
爾時，世尊贊諸藥叉大將言：善哉！善哉！大藥叉將！汝等念報世尊藥師琉璃光如來恩德者，常應如是利益安樂一切有情。
爾時，阿難白佛言：世尊！當何名此法門？我等云何奉持？佛告阿難：此法門名說藥師琉璃光如來本愿功德，亦名說十二神將饒益有情結愿神咒，亦名拔除一切業障，應如是持。
雖有三名，正重教主，故以藥師人法為題，則冠蓋始終囊括初後，名能召實，莫善於斯。
時薄伽梵說是語已，諸菩薩摩訶薩及大聲聞、國王、大臣、婆羅門、居士、天、龍、藥叉、健達縛、阿素落、揭路茶、緊捺落、莫呼洛伽、人非人等一切大眾，聞佛所說，皆大歡喜，信受奉行。
皆大歡喜是結益，信受奉行是流通。