佛告須菩提：汝行詣維摩詰問疾。
此是第四、次命須菩提問疾也。文亦有二：一、佛命問疾；二、須菩提奉辭不堪。所以如來次命須菩提問疾者，以其聲聞弟子中解空第一。須菩提，此番云善吉，亦云善業，亦云空生。言善吉者，其生之日，家室皆空，父母驚異，請問相師，占云：此是吉相。因為立名，名善吉也。又名善業者，此人稟性慈善，不與物諍，此由宿因，故名善業。其出家見空得道，兼修慈心，因得無諍三昧，是以常能將護物心也。亦名空生者，只以生時家宅皆空，因此名為空生也。生時家宅皆空，即是表其長成解空之相也。故值佛出家，不樂有為，雖聞佛從忉利天下，不往迎佛，但端坐石室，念諸人物四眾皆當無常歸空。因觀無常，入空得成羅漢，從此解脫數，而學與空相符，即是空解脫門，故於諸聲聞中解空第一也。
理而為論，善吉欲輔如來弘半滿空解脫入道之教門，故先以四枯彼問疾也？