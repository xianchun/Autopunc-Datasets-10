毛詩序：君子偕老，刺衞夫人也。夫人淫亂，失事君子之道，故陳人君之德，服飾之盛，宜與君子偕老也。
君子偕老君子偕老，副笄六珈，委委佗佗，如山如河，象服是宜，子之不淑，云如之何。玼兮玼兮，其之翟也，鬒髮如雲，不屑髢也，玉之瑱也，象之揥也，揚且之晳也，胡然而天也，胡然而帝也。瑳兮瑳兮，其之展也，蒙彼縐絺，是紲袢也，子之清揚，揚且之顏也，展如之人兮，邦之媛也。
君子偕老，三章：一章七句，一章九句，一章八句。
呂氏曰：首章之末云子之不淑，云如之何，責之也；二章之末云胡然而天也，胡然而帝也，問之也；三章之末云展如之人兮，邦之媛也，惜之也。辭益惋而意益深矣。詩經集傳卷二