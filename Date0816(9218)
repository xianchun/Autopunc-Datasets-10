經：爾時，彌勒至而有此瑞。
贊曰：第六大段、大眾現前欲聞法成就。文段有三：初彌勒示相懷疑；次眾人實生心惑；後慈氏雙申兩意。發問先因彌勒道滿當主，因成現世，逢緣不少，植業良多，豈復睹豪光而不知，觀等持而不了？但是示有不知之相，發問以警群情，故名彌勒示相懷疑。眾人以根地人下，不測大圣之徵祥，觀外相以疑生，故名眾人實生心惑。彌勒挾自、他之兩意發問文殊一人，徵先所由，故為第三段也。
初中有四：一、牒瑞徵因；二、舉奇詢答；三、推功上德；四、謙己方陳。此初文也。妙用無方曰神，神通轉異名變，外應群物，立以瑞名。瑞即信也，符應也。此問放光有何符應，所以牒說因以為問。
經：今佛世尊至誰能答者。
贊曰：此舉奇詢答，牒隨順威儀住以為問。入三昧，三昧理深，名不可思議。動地雨華，名現希有事。或雨華動地，放光遠照，外應物機，皆名神變。牒瑞徵因所攝，唯入三昧，名為希有事。誰能答者，詢訪答人。
經：復作此念至我今當問。
贊曰：文殊師利等，推功上德。我今當問者，謙己方陳。文殊師利道果久成，示居因末，紹佛法王之位，獨得法王子名。已曾親近，得遇良緣。供養諸佛，深植德本。進財進行，名供養故。文殊師利住第四依，供養八，并前三依，合值二十六河沙佛故，必應見此希有之相，謙己不知，我今當問。論云：問於一人，多人欲聞，生希有心，是故唯問文殊師利。心多未了，疑出多人，解在非多，答唯在一。論云：示現佛與弟子互相隨順證、說等法，皆不相違。
為現大相因故者，大相，謂所說妙法。因，謂神變，今現瑞相為說之因。又大相者，即現瑞相，瑞相即因，與所說法為因故。又因者，所以，問現神變等大相之所以也。何故唯問文殊，不問余人？
有二法故，推於文殊：一、現見諸法，文殊證知諸法故；二、離諸因緣，自心成就彼法故。謂文殊師利離諸構畫，及離比知，并從他聞之因緣故，所以推之。
示現種種瑞相者，示現彼彼事，事非一故，名為彼彼。如彼事現沒住滅，所見六趣眾生，現在彼生死中沒，名為現沒。所見佛、法、四眾并諸菩薩，現在彼住，名為現住。見佛入涅盤，并為起塔，現在入涅盤，故名現滅。所見七事，無不攝盡，或住即現在，滅即沒無，見入涅盤并為起塔名滅沒，所余五事皆名現住。論以文殊能記彼事，是故問之，文殊師利所作成就因果。
成就所作者，謂彼所修作法，此有二種：一、福德；二、智慧，內德滿也。因成就者，謂一切智成就。緣，即放光、雨華、動地，外德滿故。重復釋言：因者，相也，謂現大瑞相；此因之果者，謂所說大法。文殊外因既滿，內德復圓，故能知佛亦說妙法果，故今推問。
經：爾時，比丘至今當問誰。
贊曰：眾人實生心惑也。是佛光明，牒說因放光。神通之相，牒威儀中雨華、動地。外相眾人共睹，所以牒之生疑；入定非眾所知，所以不牒為問。以根、人、地并居下故，不能測知佛之入定；既不知入于何定，亦依何處以生疑，故不問也。
經：爾時，彌勒至文殊師利言。
贊曰：下第三段、雙申兩意，發問先因有二：初長行；後重頌。長行有二，此初，雙申兩意。
經：以何因緣至國界莊嚴。
贊曰：此後發問先因，而有此瑞，總也。神通相者，牒威儀中雨華、動地。放光明等，牒說因也。彌勒挾自、他以為問，睹外瑞而共同故。雙牒瑞以生徵，不牒入定以為問，外人不疑入定，下亦不頌入定故也。
悉見彼佛國界莊嚴者，論總解經意云：種種佛國土者，示現彼國土中種種差別。示現為化四眾、六趣眾生，所現穢國及凈妙國土，無煩惱眾生住處，為化十地菩薩所現凈國。於彼國土，佛為上首者，諸菩薩等依佛住故，佛於二國得自在故。長牒前文，所以所見之中先說佛為上首。凡說重頌，有十所由：一、為利、鈍兩根；二、為前、後兩眾；三、為直、曲兩樂；四、為難、易兩解；五、為真、俗兩隨；六、為取、舍兩分；七、為標、釋兩則；八、為智、辨兩殊；九、為解、持兩異；十、為說、行兩別。頌此十曰：
利鈍與前後，直曲難真俗，
取舍及標釋，智辨解說行。
長行與頌六義不同，廣略或有無，合離與前後，文質并隱顯，是曲直差別。至下文中，一一當顯。
經：於是彌勒至大光普照。
贊曰：梵云伽陀，此翻為頌。頌者，美也，歌也。頌中文句極美麗故，歌頌之故。訛略云偈。此只焰頌，進詮體義，劣於名句，退為所依，不及聲文，故於百法不別建立。然以聲上屈曲為體，即名句文更無別性，不同小乘頌依於文及文士者，此乃室盧迦三十二字處中頌也。凡有六十二頌，分之為二：初五十四頌頌前瑞相；後八頌頌正興問。初中復三：初一頌頌前說因中放光能照；次三頌頌前威儀中雨華、動地等；後五十頌頌說因中照境所見。此初也。先頌放光，後頌雨華。六不同中，前後不同，隨文便故。
經：雨曼陀羅至地皆嚴凈。
贊曰：下三頌頌威儀中三事：一頌半雨華；半頌動地；一頌四眾歡喜。此頌雨華，不頌入定，自知不問，眾亦不疑。長行四華，此頌二者，合離不同。華為栴檀香風，似赤白檀，香氣可遠聞故。悅可眾心，地皆嚴凈，乃與長行有無不同。
經：而此世界至得未曾有。
贊曰：初二句頌動地，後一頌頌四眾歡喜。
經：眉間光明至上至有頂。
贊曰：下五十頌頌照境所見分齊，為二：初一頌半頌照境；後四十八頌半頌所見。此頌器世間，即照境也。皆如金色，顯可重故，光雖白色，表一乘為本，所照如金，彰一乘可重。或示現諸佛凈土之相，令修一乘外果之因，故如金色，至下當知。下文殊頌中亦現凈土故，或豪雖白，光乃金色。
經：諸世界中至於此悉見。
贊曰：下四十八頌半頌所見六事，前七事中不頌入滅。文分為六：初一頌半頌六趣眾生；次半頌頌見佛；次六頌半頌聞法；次一頌半頌四眾；次三十一頌半頌行菩薩道；後七頌頌滅後起塔。此初也。即眾生世間中具足煩惱差別，生死是總，通惑、業、苦；所趣是別，即六趣果。或所趣果體即生死。以業煩惱，假者有情為能趣故。經自釋言：善惡業緣，受報好丑。受報好丑，是所趣果；善惡業緣，為能趣因。由善業為異熟因，貪等為潤緣，受人天好總報，人天好總報，行善眾生所歸處故；由惡業為異熟因，貪等為潤緣，受三惡趣丑總報，三惡趣丑總報，行惡眾生所歸處故：名為所趣，於此悉見。中有、業、煩惱，名為能趣。外器世間，名趣資具；內異熟果，名為所趣。如有頌言：獸歸林藪，鳥歸虛空，圣歸涅盤，法歸分別。即以所歸為所趣，假者有情以善惡趣為生死所趣。論明具足清凈差別，即數種種。
經：又睹諸佛，圣主師子。
贊曰：此半頌明見佛。師子即圣主，圣主即諸佛，以下釋上。無畏自在名師子，冥真洞俗名圣主。眾圣之主即諸佛也。
經：演說經典至開悟眾生。
贊曰：下六頌半頌聞法，分二：初三頌半頌聞四辨；後三頌頌聞三乘。此即初也。初半聞義無礙，一頌聞法無礙，一頌聞詞無礙，一頌聞辨才無礙。義深名微妙，上乘名第一，義無礙解也。教離垢染名清凈，善順人心名柔軟，法無礙解也。契理名深妙，應機名樂聞，妙順諸方，名各於世界，詞無礙解也。種種因緣法之道理，以無量喻諸譬況也。法喻雙開，略有二義：一、照明佛法；二、開悟眾生。辨才無礙解也。
經：若人遭苦至為說凈道。
贊曰：此聞三乘：聲聞、獨覺、菩薩，如次配此三頌。厭音：於艷反，厭淤猶足，而不欲復為也。有作厭：於鹽反，飽也。
經：文殊師利至今當略說。
贊曰：此一頌半頌見四眾。因結於前，便明睹彼四眾修行得道相狀眾多。見聞若斯，結前所見。及千億事，明見四眾。今此經中宗明一乘，不能具列余四眾行，故例眾多，我今略說。上明聲聞，下明菩薩，即乘差別。
經：我見彼土至而求佛道。
贊曰：下三十一頌半頌行菩薩道，分三：初一頌頌種種因緣；次十七頌頌種種相貌；後十三頌半頌種種信解。前長行中，以外緣內行說凡至圣階降先後。今頌先依外緣，後明自行，自行以勝劣為前後。
相貌者，十地無漏有漏雜修，次第修六波羅蜜行。信解者，唯有漏修，亂修非次第。勝劣既殊，故前後別。然修六度，略有三位：見道以前，初劫之中，於一行中唯修一行，亂修有漏，即此信解；初地至七地，滿第二劫中，於一行中修一切行，有漏、無漏二皆雜修；八地至十地，滿第三劫中，一切行中修一切行，純無漏修。後二劫修即此相貌。十地經言，初地行檀乃至十地而修智度。於余度中隨力隨分，非不修習，故此相貌即十地修，有次第故，行廣大故。信解即是見道已前，行非勝故，說亂修故。此頌因緣。沙菩薩者，梵云殑伽，訛略云，河神之名，河從彼稱。殑音：其矜反，去聲也。經中說河沙為喻，無熱惱池出四大河，此即一也。一、由沙多；二、由世人共為福水，入洗罪滅，沒死生天；三、雖經劫壞，名字常定；四、佛多近此宣說妙法；五、眾人共委，故多為喻。仍取初出池口方四十里沙以為喻。
經：或有行施至求佛智慧。
贊曰：下十七頌頌相貌中分二：初十五頌頌六度，次習二益圓成；後之兩頌八風不動，三悲接物。頌六度中分六：初六頌施；次二戒；次一忍；次一勤；次二定；後三慧。此施有三：初四外財；次一內外；後一內財。外財四中，一施七寶，次施八珍，次施成度，後施雜物。七寶中：一、金，說文：金有五色，黃為其長，久薶不生，百練不輕，從薩至思惟佛道。
贊曰：此一頌勤。此通被甲、攝善二種，略無利樂有情精進。精進有五，謂被甲、加行、無下、無退、無足，即經所說有勢、有勤、有勇、堅猛、不舍善軛。最初發起猛利樂欲名被甲；次起堅固勇悍方便名加行；次為證得不自輕蔑，亦無怯懼名無下；次能忍受寒熱等苦，於劣等善不生喜足，名無退；次能證入諸諦現觀等，欣求後後勝品功德，名無足。二乘究竟道，欣大菩提故；諸佛究竟道，樂利樂他故。初一名被甲，後四名攝善。此中合名勇猛精進。
經：又見離欲至贊諸法王。
贊曰：此二頌定。離憒鬧故，常處空閑。由安住靜慮故，深修禪定。引發靜慮故，得五神通。由辦事靜慮故，贊諸法王。此三必由離欲方得。
經：復見菩薩至聞悉受持。
贊曰：下三頌頌慧。此一加行智，妙達實相故智深，音樂不壞故志固。又思慮遠故智深，不休息故志固。加功能問，聞并能持。
經：又見佛子至而擊法鼓。
贊曰：此二頌頌二智。定慧具足，根本、後得二智滿故。後得智中以喻講法。講法有四意：一、欣樂說法；二、化諸菩薩，不化二乘；三、破十魔眾；四、而擊法鼓。擊法鼓者，開權顯實，至下當知。魔羅，云破壞號也，略云魔，名波卑夜，云惡者。波旬，訛也。雜藏中，佛說魔軍有十，今為頌言：
欲憂愁饑渴，愛睡眠怖畏，疑毒及名利，自高輕慢彼。
汝等軍如是，一切無能破，我智箭定刀，摧壞瓶投水。
或正智擊真如，後智擊俗理，說法發響，令眾得聞。此六度中，皆具二利，然以布施唯明利他，後慧通彰二利中，四但說自利，略無利他之說，實非無也。
經：又見菩薩至不以為喜。
贊曰：下二頌八風不動，三悲接物，二頌如次。此八風不動。宴音：焉見反，安也，息也。有作晏字，焉澗反，亦默也。八風者：一、利；二、衰；三、毀；四、譽；五、稱；六、譏；七、苦；八、樂。今此但舉於四生喜，得財位名利，面贊為譽，背贊名稱，適悅名樂。於此四中，菩薩不以為喜，恭敬之言義貫通故。翻此四種，衰、毀、譏、苦亦不生憂，身心寂然，語言宴默，離八風故。此如瑜伽第二袟解。
經：又見菩薩至令入佛道。
贊曰：此三悲接物。悲謂拔苦，有情緣悲，緣有情起。行有多種，生亦無窮，偏舉一行，濟重苦生，故言放光濟地獄苦。余二悲行，法緣無緣，準此亦成，下當具顯。
經：又見佛子至勤求佛道。
贊曰：下十三頌半頌地前凡夫信解行道。六度亂修即為六也：一頌勤；一頌戒；一頌半忍；二頌定；五頌施；三頌慧。此勤也。飲食知量，減劣睡眠，初夜、後夜覺悟瑜伽，遺教亦言：初夜、後夜亦勿有廢，中夜誦經以自消息。無以睡眠因緣，令一生空過無所得也。嘗，試也，謂暫為之。今不暫為，故言未嘗。
經行林中，西域地濕，疊塼為道，於中往來，消食誦經，如經布綃之來去，故言經行。此乃策勵修四正斷，於已生惡不善法修律儀斷，於未生惡不善法修斷斷，於已生善法修防護斷，於未生善法修修習斷，以求佛道，故華嚴云：佛子善諦聽，我說如實義，或有速出要，或有難解脫。若欲求除滅，無量諸過惡，應當一切時，勇猛大精進。譬如微小火，焳濕即能滅，於佛法教中，懈怠者亦爾。譬如人鉆火，未出數休息，火勢隨止滅，懈怠者亦爾。譬如凈火珠，離緣而求火，畢竟不可得，懈怠者亦爾。譬如明凈日，閉目求見色，於佛教法中，懈怠者亦爾。由初發心精進為最，信為欲依，欲為精進依故。此但以精進為首，十信心中信後精進故。
經：又見具戒至以求佛道。
贊曰：此一頌戒。三業威儀，常無缺減。勿輕小罪，以為無殃，水渧雖微，漸盈大器，深見怖畏及慚愧故。凈如寶珠者：一、內外無瑕；二、戒德圓備；三、威光晃曜；四、眾所愛樂。由此鵝珠被縛，草系舍身，雁墮知事之前，龍生伊蘭之樹，瓶隨所欲，律儀為本故也。
經：又見佛子至以求佛道。
贊曰：此一頌半耐怨害忍。少得謂多得，名增上慢。恃族姓、色力、聰叡、財富、道德、名譽，得高勝他，遂行打罵。菩薩以五種觀，皆悉能忍：一、親屬想；二、唯法想；三、有苦想；四、無常想；五、攝受想。頌曰：
應觀彼害者，親屬唯有法，
有苦及無常，攝受故應忍。
上來略標，并廣如幽贊，恐繁不述。捶音：之累反，擊也。打音：頂。
經：又見菩薩至以求佛道。
贊曰：此二頌定。所離有四：一、戲，謂分別戲論；二、笑，謂談謔；三、離自愚癡；四、離惡眷屬，離親屬尋故。不離有二：一、翻第四親近善緣；二、一心除亂，翻前三種，故遺教經云：汝等比丘當離憒鬧，獨處閑居，思滅苦本，若樂眾者，即受眾惱。廣說如經。
經：或見菩薩至求無上道。
贊曰：此五頌施，分三：初三頌四事施；次一頌上妙施；後一頌意樂施。四事者，飲食、湯藥、衣服、臥具。肴者，非榖而食之曰肴。肴，葅也。應作肴字，食也，啖也，菜之類是，亦云荳實。膳，具食也。今時美物亦曰珍膳，俗解肴膳，肉也。今則不然，菩薩設以供養佛故，應為膳字，有作肴膳，非也。栴檀者，赤謂牛頭栴檀，黑謂紫檀之類，白謂白檀之屬。
上妙施中，父母病、法師、最後身菩薩，設非證圣者，施果亦無量。又云：若有戒足雖羸劣，而能辨說利多人，如佛大師應供養。愛彼善說故，相似故，以清凈好園林施。
意樂施中有六意樂：一、廣大；二、無厭；三、歡喜；四、恩德；五、無染；六、善好。此中有三：一、歡喜；二、無厭；三、善好。即求無上道前施四事，即廣大施。荷彼前恩，名恩德施。三時無悔，不為染雜，名無染施。以飲食施，足法食故，不墮饑饉劫故。以醫藥施，當得法藥，無諸病故。以衣服施，得七寶衣，柔和善順，具慚愧故。以臥具施，當具資緣，入空寂舍，慈悲室故。以園林施，當住覺苑，總持園故，及得無漏法林樹故。以華施，得七覺華故。以果施，得四圣果故。以浴池施，當得舍垢八解池故。
經：或有菩薩至求無上道。
贊曰：此三頌慧。初一後得智，法施無盡故。迦葉經云：若沙世界，珍寶滿其中，以施諸如來，不如以法施。施寶雖福多，不及一法施，一偈福尚勝，況多難思議。次一正智證無相故。二相者，分別也。無二相者，即是余經不二法門，如彼三類，說不二義。地前學作有相、無相，利他、自利二智行故，後一加行求正道故。教音：古孝反，訓也，示也。詔音：諸耀反，導也，謂教導之。詔，照也。闇於成事，即有所犯，以此示之，使照然可見。又有本作教招，教無平音，招，誘進也。
經：文殊師利至供養舍利。
贊曰：下第六段有七頌頌起塔有二：初一頌供養舍利；後六頌造塔供養。後文分三：初三頌造塔嚴飾；次一頌八部供養；後二頌顯造塔殊勝。又七頌分二：初五頌頌長行；後二頌結造塔勝。初中復二：初四頌菩薩供養；後一頌八部供養。菩薩供養復二：初一頌供養舍利；後三起塔。準此頌文，長行應言供養舍利，起七寶塔。此初也。
經：又見佛子至寶鈴和鳴。
贊曰：此三頌起塔。一頌數，一頌量，一頌嚴。說：若佛滅後，造一或多佛制多等而為供養，當獲無量大福德果，受大梵福，無數大劫不墮惡趣，亦獲無上菩提資糧。梵云踰繕那，限量義，訛云由旬，俱舍頌云：極微微金水，兔羊牛隙塵，蟣虱麥指節，後後增七倍。二十四指肘，四肘為弓量，五百俱盧舍，此八踰繕那。十六里余，若依余經，乃四十里。
縱音：即容、子用二反，豎也。廣，橫也。古為從字，切韻唯有縱、蹤、䡮三字。有本作從，不知所出。俗解南北曰縱，東西曰橫。露謂不覆，幔謂覆也。顯所莊嚴，或露或覆，下當具釋之。此明報土寶塔之量。上位所見不爾，此洲詎安多塔？有云幔，幕也。在傍曰帷，在上曰幕。幕，覆也。露謂覆露，同諸經文珠交露蓋。有作縵字。繒帛無文，非是幔體。寶鈴和鳴，聲和調也。
經：諸天龍神至常以供養。
贊曰：此明八部供養。
經：文殊師利至其華開敷。
贊曰：此二頌結造塔勝。因造塔故，國界殊特。塔迥高嚴，眾寶彩飾，如天帝釋，圓生樹王花開之時，瑞嚴絕比，迥光諸樹，故以為喻。
經：佛放一光至照無量國。
贊曰：下大文第二段有八頌頌請，分二：初四頌牒奇興問；後四頌推事請答。初中復二：初二頌牒近遠兩立奇，後二頌舉見二事問。此初也。初頌牒見近奇，後頌牒見遠奇。
經：我等見此至放斯光明。
贊曰：此二頌舉見二事。問：初頌牒自他之兩見，後頌舉此彼之被瞻。疑意若斯，放光何故？此被瞻者，欣我問故；彼被瞻者，希仁答故。
經：佛子時答至演斯光明。
贊曰：下推事請答，分四：初一頌推時請答；次一頌推事請答；次一頌舉事極大；後一頌正請彼答。此初也。四眾欣渴，冀聞勝道，愿決令喜，今正是時，凡說法者，必逗機故。
經：佛坐道場至此非小緣。
贊曰：初頌推二事請答：一、妙法；二、授記。後頌明事極大，見佛及凈土，此非小緣故。
經：文殊當知至為說何等。
贊曰：正請彼答，唯見瞻仁，獨悕仁答。前瞻此彼問答之者，雙瞻，此獨瞻仁，愿決眾之疑網故也。
經：爾時，文殊至及諸大士。
贊曰：下第七、文殊師利答成就。論云：文殊師利以宿命智現見過去因果相，成就十種事，如現在前，是故能答。非比度，非構虛能答也。論云：因相者，文殊自見己身於彼彼佛土修行諸行。是今時之因，菩提因行故。果者，過去所依自體，論云：文殊自見己身是過去妙光法師，於彼佛所聞此法門，為眾生說。是前前世過去之果。果謂所依自體，非是所見因之果也。彼因者，今時佛果之因；彼果者，乃是過去無量生因之果。大分為三：初標名總告；次正答所徵；後有二頌語眾勸知，陳佛今說。此即初也。
經：善男子等！如我惟忖至演大法義。
贊曰：正答所徵也。然依論本，此答之中，成就十事：第一、現見大義因，即此文是；第二、諸善男子！我於過去下，現見世間文字章句甚深意因；第三、諸善男子！如過去無量無邊下，現見希有因；第四、次復有佛，亦名日月燈明下，現見勝妙因；第五、其最後佛未出家下，現見受用大因；第六、佛滅度後，妙光菩薩持妙法蓮華下，現見攝取諸佛轉法輪因；第七、日月燈明佛八子皆師妙光下，現見善堅實如來法輪因；第八、是諸王子供養無量下，現見能進入因；第九、其最後成佛者，名曰燃燈下，現見憶念因；第十、彌勒當知！爾時妙光菩薩下，現見自身所逕事因。
因者，所以文殊現量智見其事，證其所由，以答彌勒，故說為因。或此十事多居往代，為今時因，故名為因。此十因中，總為五對：一、義教對；二、希勝對；三、轉嗣對；四、堅進對；五、他自對。配經十相，如次應知。此中總分為四：一、示相籌量答；二、舉古成今答；三、指陳別事答；四、古今相即答。初二後一，如文次第。自余中間，七因總為指陳別事，至文當知。今此即示相籌量答。惟者，思也，念也，謀也。忖者，度也。
論名現見大義因成就者，義者，義理，成於八種大義理之所由。所由，因也。八大義者，經有五句，論有八句，應言欲說大法，雨大法雨，擊大法鼓，不斷大法鼓，建大法幢，燃大法炬，吹大法螺，演大法義。論中第七方說不斷大法鼓，今以義推，故第四說亦不相違。
雨大法雨，二皆宇音，或初芋音。吹有二音：昌為、尺偽二反，今從初反。螺音：落過反，水蟲也，或作蠃字。論云疑者斷疑，即欲說大法，欲破先疑住外凡位，令進修故。已斷疑者，增長淳熟彼智身故，即雨大法雨。先住內凡而無疑者，滋善萌芽，令入圣位，欲增善故。此本論意，上下相連，鉤鎖相起，以釋經文，下皆準知。
論云根熟者，為說二種密境界，謂聲聞、菩薩二密境界。二句示現，即擊大法鼓、不斷大法鼓。以遠聞故，次第配之。即明今者開往聲聞乘為權密境界，顯今所說菩薩乘為實密境界，名二密境界。令根熟者，舍權取實故。論云：入密境界者，令進取上上清凈義故。即建大法幢，建立菩提妙智極高顯故，猶如於幢。由知權實，有舍有取，行大乘行，得菩提智，離障凈故。論云：進取上上清凈義者，進取一切智現見故。即然大法炬。既得真智，建立菩提，照於真境，證涅盤故，如炬照物。
論云：取一切智現見者，為一切法建立名字章句義故。即吹大法蠡。既得真境，必須說教義。教詮一切法故，名為一切法建立名字等，如俗作樂，曲終滿位，吹大螺吼。今既得果，事圓滿位，為他說法亦復如是，故涅盤說吹貝知時。論云：建立名字章句義者，令入不可說證智轉法輪故。即演大法義，說於教者，令所應度入於證智，成轉法輪，摧於煩惱。
此八句中分為四對：一、破惡進善對；二、開權顯實對；三、得智證真對；四、說法利生對。如是循環，名為法輪。自既得果，欲令有情證圣真智，破滅煩惱。論既鉤鎖解經，故此相乘為對，可披解意，尋釋來由。經有五句，唯二對半，有破惡進善、說法利生、開權一門，自余顯實，得智證真。文對皆闕，仍不次第，讀者應知。
經：諸善男子至即說大法。
贊曰：下現見世間綴名身等故，及八語具皆圓滿故。五、妙義，此云其義深遠，謂能引發利益安樂故。六、純一，此云純一無雜，謂不與一切外道共故，唯佛法有，外道所無。七、圓滿，此云具足，無限量故，最尊勝故，義豐且勝，故名圓滿。八、清凈，謂自性解脫故，依一剎那自體解脫故，或法自性解脫故。九、鮮白，謂相續解脫故，設多剎那亦解脫故，或學之者亦解脫故。十、梵行，謂八圣道支滅諦名梵，道諦名行，與滅為因，此具八道，名梵行相。當知此道由純一等四種妙相所顯說故，是梵行相。
此中第六、純一無雜，第七、具足，第八、清，第九、白。余如文可解，準義配同新經所說。
經：為求聲聞者至成一切種智。
贊曰：下贊生利益希。有佛出世，唯說一法，或不說法，今說三乘，故名希有。應音：於興反，又於證反，應當應契，隨其機器，說法契應，根法相當故。眾生根性有下、中、上，總知四諦染凈因果，由最劣故，名得聲聞。總知生死十二因緣因果，次勝名得緣覺。能行二利，總別俱知，修行以六度，究竟作佛，名為菩薩，當成種智。辟支迦佛陀者，此云獨覺，略云辟支佛。
經：次復有佛至姓頗羅墮。
贊曰：下第二、顯後勝妙答。論名現見勝妙因，以諸佛菩薩自示現受用勝名姓等，故名勝妙。文有四妙，此中有二：一、名同妙；二、姓同妙。頗羅墮者，婆羅門十八姓中之一姓也。
經：彌勒當知至初、中、後善。
贊曰：此有二妙：一、號同妙；二、法同妙。略說三善，貫余七德。
經：其最後佛至有八王子。
贊曰：下第三段、委陳同事，答有五因：一、受用大因；二、攝取諸佛轉法輪因；三、善堅實如來法輪因；四、能進入因；五、憶念因。於中有二：初一因佛在宣揚，後四因滅後行化受用大。因者，論云：是時，王子受勝妙樂，各舍出家，復彼大眾於爾許時，不生疲倦心故。此解受用因中，文之大意有二受用：一、在家受欲樂；二、出家受法樂。此文有四：一、示相同今；二、唱滅異即；三、當成佛記；四、現入涅盤。
示相同今有六，無初序分成就，余六同此序品之事。此下第一、同今眾成；第二、是時日月燈明下，同今時成；第三、說是下，同今威儀成；第四、爾時，如來放眉間下，同今說因成；第五、彌勒當知！爾時，會中有二十億菩薩下，同今欲聞成；第六、時有菩薩，名曰妙光下，同今答成。同眾成中有二：一、在俗；二、出家。在俗有三：一、標有子；二、列八名；三、明王化。此初也。法爾諸佛必先有子，後方出家，為降世間受樂者故，示現欲樂不可寶故，顯佛能具丈夫德故。
經：一名有意至八名法意。
贊曰：此列八名，分為四雙：一、大智大悲雙；二、了有了空雙；三、進善破惡雙；四、達偽知真雙。如次配之。
經：是八王子至各領四天下。
贊曰：此明王化。無一世界有二輪王，如何今言各領四天下？今解八子相繼統領，非一時也。然以義通劫減佛興，劫增輪王方出，如何彼佛有子而作輪王？此乃應紹輪帝王四天下，如釋迦佛應為金輪王，非正已受，劫漸減故。由此增至八萬歲，儴佉：是妙光法師至廣宣法華經。
贊曰：上二十九頌頌受用大因，佛在宣揚。下有九頌頌余四因，滅後行化，分四：初一頌攝取諸佛轉法輪因；次一頌善堅實如來法輪因；次一頌能進入因；後六頌憶念因。此初也。
經：是諸八王子至當見無數佛。
贊曰：此第二、善堅實如來法輪因。若依小乘，於三無數劫，逆次逢勝觀、燃燈、寶髻佛。初釋迦牟尼初劫初逢釋迦牟尼佛，更逢七萬五千佛。第二劫初逢寶髻佛，更逢七萬六千佛；第三劫初逢燃燈佛，更逢七萬七千佛。第三劫滿，百劫修相好業，初逢勝觀佛，即毘婆尸，由翹足贊嘆底沙，超於九劫，所以經中往往言過去九十一劫有毘婆尸佛。若依大乘，第四、依菩薩供養八河沙諸佛，始今解涅盤十六分義，古來配在第十地中，今亦未定。只言八河沙，何必即是第十地也。真諦釋言：初劫遇五，第二劫逢六，第三劫逢七河沙佛。所以今言得入八地，仍言當見無數諸佛。
經：供養諸佛已至轉次而授記。
贊曰：此第三、能進入因，後得作佛故。
經：最後天中天至度脫無量眾。
贊曰：此第四，後有六頌憶念因，分二：初一頌憶八子；後五頌憶八百弟子。此初也。
經：是妙光法師至號之為求名。
贊曰：下五頌憶八百弟子，分二：初二頌半憶染因；後二頌半憶凈因。此初也。寶族姓以為貴，愛利譽以為先，所習多廢，故號求名，具六失故，如文可知。懈音：古隘反，懶也，倦也。怠音：徒亥反，亦懈也，疲也。或作駘，亦疲也，慢也，墮也。第二、貪著已得利名。第三、更求未得名利。族云類也，周禮：四閭為族。鄭玄：百家也。
經：亦行眾善業至其數無有量。
贊曰：頌凈因有二：初五句憶凈五因；後五句憶凈二果。
經：彼佛滅度後至今則我身是。
贊曰：上四十頌頌指陳別事，下三頌頌古今相即，有三：初一頌即人；次一頌即法；後一頌結成。此初也。
經：我見燈明佛至欲說法華經。
贊曰：此即法。
經：今相如本瑞至助發實相義。
贊曰：此結成也。放光警覺，有緣皆集，眾見此已，深生渴仰，起此神變，表法非虛，顯證深密，故名放光，助實相義。
經：諸人今當知至充足求佛道。
贊曰：上四十三頌頌長行，下之二頌大文第三、語眾勸知，陳佛今說，有二：初一頌明佛說法雨，道芽生，令進善也；後一頌明佛說法，令求道者疑惑皆除，斷滅眾惡。此初也。
經：諸求三乘人至令盡無有余。
贊曰：此斷疑也。此後二頌雨大法雨，說大法也。