我聞如是：
一時，佛游舍衛國，在勝林給孤獨園。
爾時，世尊告諸比丘：莫畏於福，愛樂意所念。所以者何？福者是說樂，畏於福，不愛樂意所念。所以者何？非福者，是說苦。何以故？我憶往昔長夜作福，長夜受報，愛樂意所念。我往昔時七年行慈，七反成敗，不來此世。世敗壞時，生晃昱天；世成立時，來下生空梵宮殿中。於彼梵中，作大梵天。余處千*反作自在天王，三十六*反作天帝釋，復無量*反作剎利頂生王。
比丘！我作剎利頂生王時，有八萬四千大象，被好乘具，眾寶校飾，白珠珞覆，于娑賀象王為首。比丘！我作剎利頂生王時，有八萬四千馬，被好乘具，眾寶嚴飾，金銀交絡，
馬王為首。比丘！我作剎利頂生王時，有八萬四千車，四種校飾，莊以眾好，師子、虎豹斑文之皮織成雜色，種種*校飾，極利疾，名樂聲車為首。比丘！我作剎利頂生王時，有八萬四千大城，極大富樂，多有人民，拘舍惒提王城為首。比丘！我作剎利頂生王時，有八萬四千樓，四種寶樓──金、銀、*琉璃及水精，正法殿為首。
比丘！我作剎利頂生王時，有八萬四千御座，四種寶座──金、銀、*琉璃及水精，敷以氍氀、毾，覆以錦綺羅縠，有襯體被，兩頭安枕，加陵伽波惒羅波遮悉哆羅那。比丘！我作剎利頂生王時，有八萬四千雙衣，有初摩衣，有錦繒衣，有劫貝衣，有加陵伽波惒羅衣。比丘！我作剎利頂生王時，有八萬四千女，身體光澤，皦潔明凈，美色過人，少不及天，姿容端正，覩
者歡悅，眾寶瓔珞嚴飾具足，盡剎利種女，余族無量。
比丘！我作剎利頂生王時，有八萬四千種食，晝夜常供，為我故設，欲令我食。比丘！彼八萬四千種食中，有一種食，極美凈潔，無量種味，是我常所食。比丘！彼八萬四千女中，有一剎利女，最端*正姝妙，常奉侍我。比丘！彼八萬四千雙衣中，有一雙衣，或*初摩衣，或錦繒衣，或劫貝衣，或*加陵伽波惒羅衣，是我常所著。比丘！彼八萬四千御座中，有一御座，或金或銀，或琉璃，或水精，敷以氍氀、*毾，覆以錦綺羅縠，有襯體被，兩頭安枕，加陵伽波惒*羅波遮悉哆*羅那，是我常所臥。
比丘！彼八萬四千樓觀中，有一樓觀，或金或銀，或*琉璃，或水精，名正法殿，是我常所住。比丘！彼八萬四千大城中，有一城極大富樂，多有人民，名拘舍惒提，是我常所居。比丘！彼八萬四千車中而有一車，莊以眾好，師子、虎豹*斑文之皮織成雜色，種種莊飾，極利疾，名樂聲車，是我常所載，至觀望園觀。比丘！彼八萬四千馬中而有一馬，體紺青色，頭像如烏，名
馬王，是我常所騎，至觀望園觀。比丘！彼八萬四千大象中而有一象，舉體極白，七支盡正，名于娑賀象王，是我常所乘，至觀望園觀。
比丘！我作此念：是何業果？為何業報？令我今日有大如意足，有大威德，有大福佑，有大威神？比丘！我復作此念：是三業果，為三業報，令我今日有大如意足，有大威德，有大福佑，有大威神──一者布施，二者調御，三者守護。於是，世尊說此頌曰：
觀此福之報，妙善多饒益；
比丘我在昔，七年修慈心，
七反成敗劫，不來還此世。
世間敗壞時，生於晃昱天；
世間轉成時，生於梵天中。
在梵為大梵，千生自在天；
三十六為釋，無量百頂王。
剎利頂生王，為人之最尊；
如法非刀杖，政御於天下。
如法不加枉，正安樂教授；
如法轉相傳，遍一切大地。
大富多錢財，生於如是族；
財谷具足滿，成就七寶珍。
因此大福佑，所生得自在；
諸佛御於世，彼佛之所說。
知此甚奇特，見神通不少；
誰知而不信，如是生於冥。
是故當自為，欲求大福佑；
當恭敬於法，常念佛法、律。
佛說如是，彼諸比丘聞佛所說，歡喜奉行！
