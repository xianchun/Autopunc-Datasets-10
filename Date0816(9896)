廣釋修慧義重明修身、戒、心、慧義重明轉重為輕，轉輕為重義師子吼重舉六事為難，謂不須修道佛舉河七人譬，明應須修道，廣答前難明佛性常故，不在因中，如十二因緣，無定住處師子吼菩薩言：世尊至地獄重報，現世輕受。
僧亮曰：上說愚、智二譬，未說二人所行，今說身、戒、心、慧，是智者所行，以證道能轉障也。
僧宗曰：此下廣明二種善惡業相也。謂人用如此業則轉，用如此業則不轉也。
寶亮曰：此下第三，廣上二人所行之法也。將明所行法故，一往先舉二人也，就此中明清凈梵行凡有三種也。若依今日經教，修身、戒、心、慧，一切業悉不定。修身者，作四念處觀；修戒者，凈身口意，得正語、正業戒；修心修身。
僧亮曰：凡七譬不凈門也。七種者：一、種子不凈；二、住處不凈；三、出門不凈；四、體性不凈；五、九孔不凈；六、諸蟲不凈；七、污凈物衣服。
不修戒者，善男子！若不能觀至如是觀者，名不修戒。
僧亮曰：惡者不見其過，善者能識其罪，身應觀其過，戒慧應識其能也。
不修心者，不能觀心至不能如是觀者，名不修心。
僧亮曰：著相之心，眾患之主。
不修慧者，不觀智慧至不能如是觀者，不名修慧。
僧亮曰：真慧，佛、菩薩母，有能修習名種子也。
善男子！第一義中至若有如是見者，名不修慧。
僧亮曰：第七翻，此最深也。身是假也，戒、心、慧亦如是。
寶亮曰：此下正明修此四法得所之意也。謂若妄修者，則此四速成，如其有存，雖行無益，此第一義，非空之第一也。但明凡夫有執實之計心，據此為第一耳。若見身是實，不從因緣作如斯修身，非謂修也。余亦如此也。
善男子！若有不修身、戒、心、慧至若似地獄，有何苦事。
僧亮曰：謂不修四法，定取罪相，言是我有，雖聞智說，不生恐怖也。
譬如蒼蠅，為唾所粘至是人罪業亦復如是。
僧亮曰：重顯愚人覆藏不悔，遂長小成大，舉三譬以為喻也。
師子吼菩薩言：世尊！是人何故令現輕報轉地獄受。
僧亮曰：上說不修四事，未說所以不修，欲明具下諸惡，故登問也。
寶亮曰：上已廣略六門，此四法竟。今此下第七，更舉二人結句，廣辨愚人之惡，略明智人之善也。
佛言：善男子！一切眾生至現世輕報，地獄重受。
僧亮曰：舉兩翻五事，釋所以不修四事，而能轉輕為重。
師子吼言：世尊！何等人能轉地獄報，現世輕受？
僧亮曰：向明愚者之失，今明智者之得，是以次有諮也。
善男子！若有修集身、戒、心、慧至地獄果報現世輕受。
僧亮曰：解空故罪，所以不除者，以其人心不著故。
是人設作極重惡業至能令地獄重報現世輕受。
僧亮曰：罪惡以橫生故，無根空解，以從理故力大。是以真金雖少，猶勝積華。
善男子！以是義故，非一切業至亦非一切眾生定受。
僧亮曰：總結上旨也。
師子吼菩薩言：世尊至悉不得是大般涅盤。
僧亮曰：第六、勸修也。以道能轉障，故勸修也。有兩難，此第一。若言業不定障，而性是定因者，定勝不定，何故不以性故得耶？
僧宗曰：猶成前無性七執，謂若有性，則自然成佛，何須勸修？正以勸修方得，故知得佛之時，始有性也。凡有四段：第一、五難，令因中無性。若必有者，自然至佛。佛以七種人總答也。第二、明如來所見，真實明了，不同凡夫。凡夫如盲人問象，如來則會中道，故不須勸也。第三、出佛性體，以驗不謬也。第四、正勸令修也。
寶亮曰：若欲近離重障，遠取佛果，莫過修道，所以勸也。
世尊！若一切眾生有佛性者至何須修集八圣道耶。
僧亮曰：第二難也。性是定因，因力則強，強故不須修道相助也。
寶亮曰：下去凡五翻，上來至此，第一翻，師子吼難：若眾生有正因佛性，何不率爾而得涅盤，而方修虛假之緣因耶？
世尊！如此經中說，有病人至何以故？以佛性故。
僧亮曰：此下有六事，證不修道，以成第二難。此第一事，舉經也。
寶亮曰：第二翻，若眾生有正因，正因之力應自然成佛，何用修道？下舉五事，以證成此難，明不假道力。
世尊！譬如日月，無有能遮至不以修集圣道力故。
僧亮曰：此中舉三事：一、舉日月自然，至頞多山；二、舉河必歸海；三、舉闡提必入地獄。皆不假因緣也。
寶亮曰：此中舉三事為證也。
世尊！若一闡提犯四重禁至非因修集然後得也。
僧亮曰：第五事，明得菩提，不由修道，乃關佛性，以證業不定障也。
寶亮曰：第四事也。
世尊！譬如磁石，去鐵雖遠至是故不須勤修集道。
僧亮曰：第六事，更無別法，直以性故，兩吸鐵也。
寶亮曰：此第五事也。
佛言：善哉！善哉！善男子至離諸怨賊，受大快樂。
僧亮曰：答初難也。七人皆具手足，譬佛性。習浮者度，不習不度，譬修道也。眾生亦爾，皆有佛性，不修圣道，不得涅盤，是煩惱過也。眾生以三事入生死：一、以洗浴，譬斷煩惱；二、以恐怖，譬畏生死苦；三、以采花，譬修功德也。
僧宗曰：下取闡提，上至諸佛，為七人也。若為洗浴者，言無漏圣人，能永斷煩惱，如洗浴去垢也。或為恐怖者，聲聞二乘，怖畏四魔；或為采花凡夫，貪世五欲，以悅其情。此三種人，各有所為，故同入河中，運其身手。明若凡若圣，期心不同，故生死河中各修其善，隨其力用不同，故有七種之別也。
寶亮曰：今將河中七人答第一難，如河邊七人悉有手足，若不習浮，不能得度。眾生雖有佛性，要久習緣因善，方乃得成佛。云何難言：率爾行道，而得佛耶？此中借河為譬者，用生死為河，明眾生雖復在生死河中，要未識生死，及至觀解信圣之語，方覺其過，故言入河。入河之意，凡為三義：第一、譬除煩惱；第二、畏生死八苦；第三、如修萬善。此河中七人，雖盡曾為一闡提來，要當時行異，第三人信常，故畏行成，資斯之解，仍得出生死也。
善男子！生死大河亦復如是至如河邊第一人也。
僧亮曰：第一人謂闡提也。
善男子！一闡提輩有六因緣至是故常沒三惡道中。
僧宗曰：初譬外凡夫，乃至闡提，以無智慧正見之心，不習修道之浮故。
第二人者，發意欲度至如河邊第二人也。
僧亮曰：第二、暫出還沒。不習浮者，本不修戒、定、慧也。
僧宗曰：雖復習觀，四意止而智力未深，其人猶退。言沒已還出者，以其習觀見理義為出，未可是名，故言出已復沒也。力大故出者，既觀無常苦等，於外凡為大力也。不習浮者，如觀力淺故也。
第三人者，發意欲度至如河邊第三人也。
僧亮曰：譬得煖法已上也。
僧宗曰：五根已立，乃至見諦十五心已來，悉不退位也。
第四人者，發意欲度至如河邊第四人也。
僧亮曰：譬四果也。
僧宗曰：觀四方者，謂四果人，觀諦平等也。住者，習浮故不沒；小乘不希更進，故如住也。不知出處，故觀方者，夫真知出者，於生死化物，若巧方便，所以知出；二乘不知大士之慧，故言不知出也。
第五人者，發意欲度至如河邊第五人也。
僧亮曰：譬緣覺無自悟，小勝聲聞也。
僧宗曰：緣覺也。言觀方已去者，其比於聲聞，根力為勝，雖不向佛，以斷習而侵三界外惑，故義言去也。
第六人者，發意欲度至如河邊第六人也。
僧亮曰：譬菩薩也。
僧宗曰：初地已上，乃至十地也。淺處者，初地所斷，不及二乘，積因已久，善力薰修，於一念中稱量生死。其惑雖在，而斷之不難，是則生死有崖，所以言之淺處也。
第七人者，發意欲度至大高山者，喻大涅盤。
僧亮曰：譬佛也。
僧宗曰：大山，謂涅盤也。
善男子！是河邊如是諸人至一切眾生不得涅盤。
僧宗曰：悉具手足，不習浮者，雖有佛性，不修習道，何由得佛耶？此譬既釋，則五難自消。
善男子！譬如良醫至即得阿耨多羅三藐三菩提。
僧亮曰：手足習浮之因，不習戒、定、慧故，不能渡河。
善男子！汝言眾生悉有佛性至不修圣道，故不得見。
僧亮曰：答第二難也。先舉最後證，謂譬菩提；灌綆汲取，譬八圣道也。
僧宗曰：舉第五事別答，明有果如磁石故，豈可不須修道耶？
寶亮曰：答第二難，石能吸鐵，若緣不具，則不能也。眾生亦爾，雖有佛性，若不修道，則不得也。有人行曠野者，譬凡夫行生死也。渴乏者，厭苦情發也。遇井者，涅盤經教也。極深者，因果性理難知也。雖不見水，當知必有，因果性雖難知，未來必有也。求覓灌綆者，譬修道也。井雖有水，無灌不得，眾生佛性，云何不修道而見耶？
善男子！如汝所說，世有病人至諸菩薩等說如是義。
僧亮曰：答初證也。分段煩惱盡，任運自成佛耳。
僧宗曰：舉第三事也。所以言悉差，乃為六住菩薩，豈是常流，而當不須修耶？
善男子！譬如虛空，於諸眾生至以定得故，言一切有。
僧亮曰：下舉三事，非內非外為譬也。虛空非內外，而眾現用；佛性非內外，故眾生必有用也。
僧宗曰：就因而求，故言非有；不離因而有果，故言非無也。非無因出者，要藉了因乃見也。非此作此受者，非即身修因，即身受果。非此作彼受者，捉一人終始，雖為不同，而非止此身，修習緣因，未來乃見，義稱非此作彼受也。彼作彼受者，非是異人修善，異人見性也。非無作無受者，要須修因，其理不得異，豈是終始無作而不受果耶？
寶亮曰：此下第三，歷正因性也。虛空非五陰內，亦非五陰外，以得佛故，言眾生悉有耳。
善男子！譬如眾生造作諸業至時節和合而得果報。
僧亮曰：為因性得果為譬也。業非內外者，如施非獨我，故非內；得非受者，故非外也；是二中間，不可得故，非有非無也。施從因得，非本無今有，不從外來，非無因出也。滅故不一，非此作此受；續故不異，非此作彼受也。由因得果，非無作無受，以時節和合，須眾緣和合，得果報也。
眾生佛性亦復如是至爾時得見，不名為作。
僧亮曰：從了因見，故非本無今有也。內謂緣因，外謂正因，遍因無內外也。因中不可得，故非有；從二因見，故非無也。亦非遍因，故非此彼。非無因緣，以修道得見，故非余來也，非無因也。通答中間三證也。
善男子！汝言如磁石者至有佛無佛，法界常住。
僧亮曰：惑謂因能作果，今說因有故果出，因不作異也。以薪不作火，故無有作者，以薪無則火滅，故無有壞者也。
僧宗曰：重答第五問，仍釋異法合故，異法出生，豈關以佛性吸菩提耶？
善男子！若言佛性住眾生中至一切眾生悉有佛性。
僧亮曰：不以一法為體，無住法界，總十八界也。入、陰亦爾。十二因緣遍在三世，無住處，名常。果入虛空亦爾。譬佛性非是一法，圓取則得，偏執則失。四大亦無有業者，四大力雖均等，至各不相似。四力皆等，堅濡色異者，由因異果無作者也。