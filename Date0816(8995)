述曰：聞夫有行無教，必有墮坑落塹之虞；有教無行，還同說食數寶之誚。是故教即行也，行即教也。教行無乖，至理乃顯，故教、行、理三，皆名為經。三經具足，是為佛說；反是，則波旬說，非佛說也。今稟斯義，謹奉慈云懺主遵式所制往生凈土懺愿儀及決疑行愿二門，繼彌陀要解而列，行者得要之後，更能於此盡心焉，則不思議經王不唯無剩語，亦復非義涂，而微妙要詮，不在佛，不在知識，卻在當人自己矣。隨自己教行所詣，分契理之淺深；隨契理淺深，立果位之差別。而此差別果位，要皆圓證三不退，一生同趣薩婆若海，是故差即無差，位次即非位次，誰謂一行三昧之外別有法身向上事哉？
此行最廣大，余行則局；此行最神速，余行則殢；此行最不思議，余行則可擬。其斯以為三昧寶王也歟！行愿儀，世傳為大凈土懺，二門中行法，世傳為小凈土懺，及晨朝十念、系緣眾福二行，皆修凈業者必不可離。圣者作之於前，明者述之於後，我等如何肯自棄也？
沙門遵式，輒采大本無量壽經及稱贊凈土等諸大乘經，集此方法，流布諸後，普結凈緣。
原其諸佛憫物迷盲，設多方便而引取之，但唯安養凈業捷直可修，諸大乘經皆啟斯要，十方諸佛無不稱美者也。若比丘四眾，及善男女、諸根缺具者，欲得速破無明諸闇，欲得永滅五逆十惡犯禁重罪及余輕過，當修此法；欲得還復清凈大小戒律，現前得念佛三昧，及能具足一切菩薩諸波羅蜜門者，當學此法；欲得臨終離諸怖畏，身心安快，喜悅如歸，光照室宅，異香音樂、阿彌陀佛、觀音、勢至，現在其前，送紫金臺，授手接引，五道橫截，九品長騖，謝去熱惱，安息清涼，初離塵勞，便至不退，不歷長劫，即得無生者，當學是法；欲修少法而感妙報，十方諸佛俱時稱贊，現前授記，一念供養無央數佛，即還本國，與彌陀坐食，觀音議論，勢至行步，眼耳洞視徹聞，身量無際，飛空自在，宿命了了，徧見五道，如鏡面像，念念證入無盡三昧，如是稱述，不可窮盡，應當修習此之勝法。如所說者，皆實不虛，十方諸佛出廣長舌，稱美此事，以示不妄，我等云何敢不信佛？今取凈土眾經，立此行法。若欲廣知，尋經補益。且聊為十科說之：
一、嚴凈道場；二、明方便法；三、明正修意；四、燒香散華；五、禮請法；六、贊嘆法；七、禮佛法；八、懺愿法；九、旋誦法；十、坐禪法。
當選閑靜堂室，先去舊土，後於凈處取新土，須地無瓦石，及先非穢染，用填其地，以香和涂，極令清凈。次於其上懸新寶蓋，蓋中懸五雜旛，及徧室懸諸繒彩旛華，取好莊嚴，安佛像西坐東向，觀音侍左，勢至侍右，莊嚴像前列眾好華及蓮華等，若安九往生像最好，無亦無妨，余者嚴事，隨力安之。
次、周設薦席，慮地卑濕。行人須新凈衣，如絕無新凈，即浣染身中上者，浴後披著，方入道場，應從門頰左右出入，靴履齊正，不得雜亂，其所往時，須換故衣，沐浴後，卻著凈衣，日日如是。
次於道場當自傾竭種種，供養三寶。若不盡其所有供養，行法不專，必無感降，如絕無己物，方可外求。行者十人已還，多則不可，宜於六齋日建首。
行者欲入道場，身心散亂，須豫行方便。當於七日營理別房，不得與道場同處。如無別屋，亦許共室。應日夜調習案試，及豫誦下五悔等文，極令精熟。即通染浣紉縫，及中辦事。余治生雜務，即時并息。但念不久定生凈土，一心求懺，無有留難，各自克期，不惜身命，定取凈業，即時成就。不得一念思憶五塵，訶去愛欲，勤息恚癡。行人各有無始惡習，速求舍離，不為正懺障礙。自當觀察何習偏重，訶棄調停，取令平復，勿使行法唐喪其功，可以意解。
大集明七七日，鼓音王及大彌陀經十日十夜，十六觀經及小彌陀經明七日七夜，取此三等為期，決不可減。言正修意者，天親論曰：明何義？觀安樂世界，見阿彌陀佛，愿生彼國土。云何觀？云何生信心？修五念門成就者，畢竟得生安樂國土，見阿彌陀佛。何等為五？一者、禮拜門；二者、贊嘆門；三者、作愿門；四者、觀察門；五者、回向門。乃至菩薩巧方便回向者，謂說禮拜等五種修行所集一切功德善根，不求自身住持之樂，欲拔一切眾生苦故，作愿攝取一切眾生共生彼安樂佛國，是名菩薩巧方便回向。如是善知回向，得三種順菩提門：一者、無染清凈心，不為自身求諸樂故；二者、安清凈心，以拔一切眾生苦故；三者、樂清凈心，令一切眾生得大菩提，以攝取眾生生彼國土故。故全用論文，為今正意。但加懺悔者，為令除滅往生障故，為順佛慈，速度生故，當須一心一意，滿七七日，乃至七日，晝夜六時禮十方佛及彌陀世尊，若坐若行，皆勿散亂，不得如彈指頃念世五欲，及接對外人，語論戲笑，亦不得托事延緩，放逸睡眠，當於瞬息俯仰，系念不斷，為求往生，一心精進。
問：行法既多，云何一心？
答：有理有事：一者、理一心，謂出入道場，乃至畢竟，雖涉眾事，皆是無性，不生不滅，法界一相，如法界緣，名理一心；二者、事一心，謂若禮佛時，不念余事，但專禮佛，誦經行道亦復如是，是名事一心也。
此亦名三業供養，行者已凈三業，初入道場時，拈香訖，當正立，作如是思惟：我為眾生發菩提心，愿求凈土故，總禮三寶，廣修供養，三寶受供，必當念我，隨我請求，證知我愿。首者先當唱云：
一切恭敬。
一心敬禮十方法界常住佛。
總禮未須一一隨方想念。拜下，作如是想云：己身及十方諸佛，實相理體，本無能所，故無能禮所禮，想無能所，名法界海，愿諸眾生同見同入。
一心敬禮十方法界常住法。
想同上。
一心敬禮十方法界常住僧。
想時，改諸佛為賢圣。禮已，胡跪捧華，首者白：
是諸眾等，各各胡跪，嚴持香華如法供養各散華和云：
供養十方法界三寶。
各執手鑪，廣運供養，想云：愿此香華徧十方，以為微妙光明臺，諸天音樂天寶香，諸天肴膳天寶衣，不可思議妙法塵，一一塵出一切塵，一一塵出一切法，旋轉無礙互莊嚴，徧至十方三寶前，十方法界三寶前，皆有我身修供養，一一皆悉徧法界，彼彼無雜無障礙，盡未來際作佛事，普熏法界諸眾生。蒙熏皆發菩提心，同入無生證佛智。想已，大眾仍執手鑪，口發是言：
愿此香華云，徧滿十方界，供養一切佛，尊法諸菩薩，無量聲聞眾，以起光明臺，過於無邊界，無邊佛土中，受用作佛事，普熏諸眾生，皆發菩提心。
皆發下一句接和，供養下獨唱。
供養已，一切恭敬。
拜，如前總禮作想。下贊嘆五悔、三歸共九拜，皆如前作想。
當更添香，如前胡跪，執香鑪，端意勤重，徧請三寶來入道場，不可輕率。延屈至尊，當須三業并切，一心奉請；若不爾者，虛請無益。各想一一如來，隨其方面，領諸眷屬入我道場，如住目前，畟塞虛空，不得剎那起於雜念，但初入日迎請，余時不用，首人唱云：
一心奉請南無本師釋迦牟尼佛。
釋迦是我等師，說諸大乘，令我修凈土業，故須初請。當各運心感此恩德，如是三請，每一徧請時，想云：我三業性如虛空，釋迦如來亦如是，不起真際為眾生，與眾俱來受供養。下去，例為三請。
一心奉請南無過去久遠劫中定光佛、光遠佛、龍音佛等五十三佛。
五十三佛，即法藏比丘未出世前，次第有此諸佛。五十四方是世自在王佛，為法藏師，請時應知之。想偈同前，但改佛名。
一心奉請南無過去久滅世自在王佛。
世王佛即法藏本師，依彼佛所，發四十八愿，請時須知之。偈同前，改云自在王佛亦如是，此佛并前五十三佛，出大本無量壽經。
一心奉請南無十方現在不動佛等，盡十方河沙凈土一切諸佛。
此十方諸佛皆出廣長舌相，徧覆大千，稱贊極樂，是故須請，求護念故。出稱贊凈土經。請時應想從彼十方來，改偈云十方諸佛亦如是，余皆同前。
一心奉請南無往世七佛、現在賢劫千佛、三世一切諸佛。
一心奉請南無極樂世界阿彌陀佛。
彌陀是愿攝之主，應想領無邊眷屬至我道場，攝受護念，各各雨淚，勤重三請，決定須來，正坐道場，余佛菩薩悉是證明。改偈如前，此最後請者，準普賢懺法應知。
一心奉請南無大乘四十八愿無量壽經、稱贊經等，及彼凈土所有經法、十方一切尊經、十二部真凈法寶。
應想二處法寶：一、十方法寶；二、凈土法寶。想凈土法時，徧想佛菩薩、水鳥樂樹皆說妙法，隨我請來，顯現道場，令我道場如彼凈土無異。想云：法性如空無所見，二處法寶難思議，我今三業如法請，俱時顯現受供養。
一心奉請南無文殊師利菩薩、普賢菩薩、無能勝菩薩、不休息菩薩等，一切菩薩摩訶薩。
偈同請佛，但改云諸大菩薩亦如是。當請時，想文殊、普賢等，皆在凈土，如愿王經說。此中一切二字，該十方三世。
一心奉請南無極樂世界觀世音菩薩摩訶薩。
想此菩薩坐蓮華座，侍佛左邊，威德光明，悉皆無量，偈改觀音菩薩。
一心奉請南無極樂世界大勢至菩薩摩訶薩。
想此菩薩坐蓮華座，侍佛右邊，亦如觀音不異，偈改勢至菩薩。
一心奉請南無過去阿僧只劫法藏比丘菩薩摩訶薩。
即彌陀因身，修行四十八愿，攝化眾生，當念此恩德，偈改法藏比丘。
一心奉請南無極樂世界新發道意，無生不退，一生補處諸大菩薩摩訶薩。
經云不退及一生補處諸大菩薩，請時應如是想，偈如前。
一心奉請南無此土舍利弗等一切聲聞、緣覺、得道賢圣僧。
想徧法界，請賢圣僧。一切二字，亦該十方三世。下禮拜中亦同。
一心奉請此土梵釋四王、一切天眾、摩羅天主、龍鬼諸王、閻羅五道、主善罰惡，守護正法，護伽藍神、一切賢圣。
例皆三請，來此守護。唯除禮拜應知。
上所奉請彌陀世尊、觀世音菩薩、大勢至菩薩、清凈海眾、一切賢圣，唯愿不舍大慈大悲，他心道眼，無礙見聞，身通自在，降來道場，安住法座，光明徧照，攝取我等，哀憐覆護，令得成就菩提愿行。釋迦文佛、定光佛等、世自在王佛、十方三世一切正覺，及文殊師利菩薩、普賢菩薩、三乘圣眾，唯愿悉來，慈悲攝護。諸天、魔、梵、龍、鬼等眾，護法諸神、一切賢圣，悉到道場，安慰堅守，同成凈行。
三說。
當起立恭敬合掌，想此身正對彌陀及一一佛前，說偈贊愿云：
色如閻浮金，面逾凈滿月，身光智慧明，所照無邊際。降伏魔怨眾，善化諸人天，乘彼八正船，能度難度者，聞名得不退，是故歸命禮。
禮起，復云：
以此嘆佛功德，修行大乘無上善根，奉福上界天龍八部、大梵天王、三十三天、閻羅五道、六齋八王、行病鬼王，各及眷屬，此土神只、僧伽藍內護正法者，又為國王帝主、土境萬民、師僧父母、善惡知識、造寺檀越、十方信施，廣及法界眾生，愿藉此善根，平等熏修，功德智慧，二種莊嚴，臨命終時，俱生樂國。
贊嘆竟，應禮諸佛。當禮佛時，須想一切諸佛是我慈父，能令我生諸佛凈土故。
一心敬禮本師釋迦牟尼佛。
唱竟一禮，想云：能禮所禮性空寂，感應道交難思議，我此道場如帝珠，釋迦如來影現中，我身影現釋迦前，頭面接足歸命禮。下去同用。
一心敬禮過去久遠劫中定光佛、光遠佛、龍音佛等五十三佛。
五十三佛，如禮請中說。當想此身如幻如化，自見對彼佛前作禮，偈同上，但改云五十三佛影現中，我身影現諸佛前，下去仿此。
一心敬禮過去久滅世自在王佛。
法藏本師應知。
一心敬禮東方不動佛等，盡東方河沙凈土一切諸佛。
此下十方佛皆出廣長舌相稱贊極樂，當想此身對河沙凈土佛前。
一心敬禮東南方最上廣大云雷音王佛等，盡東南方河沙凈土一切諸佛。
一心敬禮南方日月光佛等，盡南方河沙凈土一切諸佛。
一心敬禮西南方最上日光名稱功德佛等，盡西南方河沙凈土一切諸佛。
一心敬禮西方放光佛等，盡西方河沙凈土一切諸佛。
一心敬禮西北方無量功德火王光明佛等，盡西北方河沙凈土一切諸佛。
一心敬禮北方無量光嚴通達覺慧佛等，盡北方河沙凈土一切諸佛。
一心敬禮東北方無數百千俱胝廣慧佛等，盡東北方河沙凈土一切諸佛。
一心敬禮上方梵音佛等，盡上方河沙凈土一切諸佛。
一心敬禮下方示現一切妙法正理常放火王勝德光明佛等，盡下方河沙凈土一切諸佛。
一心敬禮往古來今三世諸佛、七佛世尊、賢劫千佛。
一心敬禮極樂世界阿彌陀佛。
應三禮，但改偈云：為求往生接足禮。
一心敬禮極樂世界佛菩薩等所說經法，乃至水鳥樂樹一切法音，清凈法藏。
想彼凈土法寶顯現道場，偈云：真空法性如虛空，常住法寶難思議，我身影現法寶前，一一皆悉歸命禮。
一心敬禮大乘四十八愿無量壽經、稱贊經等，十方一切尊經，十二部真凈法藏。
此土法寶，偈如前。
一心敬禮極樂世界觀世音菩薩摩訶薩。
想此菩薩侍彌陀左邊，坐蓮華座。偈同禮佛，但改菩薩為異。
一心敬禮極樂世界大勢至菩薩摩訶薩。
想侍佛右邊，如觀音不異。
一心敬禮過去阿僧只劫法藏比丘菩薩摩訶薩。
一心敬禮極樂世界一生補處諸大菩薩摩訶薩。
一心敬禮極樂世界無生不退諸大菩薩摩訶薩。
一心敬禮極樂世界新發道意菩薩，及十方來生凈土一切菩薩摩訶薩。
一心敬禮文殊師利菩薩、普賢菩薩、彌勒菩薩、常精進菩薩等，盡十方一切諸大菩薩摩訶薩。
一心敬禮大智舍利弗、阿難持法者、諸大聲聞、緣覺、一切得道賢圣僧。
想偈已，不起於地，運下懺悔。
總有五法，今舉初後，故云懺愿。
一、明懺悔法。
悔有事理，應須并運：事則竭其三業，不惜身命，流血雨淚，披露罪根，不敢覆諱；理則觀罪實相，能懺所懺皆悉寂滅，如余文廣說。知事理已，當須等心，普為一切懺悔。想云：我及眾生，無始常為三業六根重罪所障，不見諸佛，不知出要，但順生死，不知妙理，我今雖知猶與一切眾生同為一切重罪所障，今對彌陀十方佛前，普為眾生歸命懺悔，唯愿加護，令障消滅。想已，唱云：
普為法界一切眾生，悉愿斷除三障，至誠懺悔。
唱已一禮，各執手鑪，先運逆順十心，始則背真逐妄，名順十心，今則背妄向真，名逆十心，有事有理，應細思之。從初至撥無因果是順，故於今日深信下去是逆，至正陳懺悔時，亦須扶此逆順之意。想云：我與眾生，無始來今，由愛見故，內計我人一；外加惡友二；不隨喜他一毫之善三；唯徧三業，廣造眾罪四；事雖不廣，惡心徧布五；晝夜相續，無有間斷六；覆諱過失，不欲人知七；不畏惡道八；無慚無愧九；撥無因果十。故於今日深信因果一；生重慚愧二；生大怖畏三；發露懺悔四；斷相續心五；發菩提心，斷惡修善六；勤策三業，翻昔重過七；隨喜凡圣一毫之善八；念十方佛，有大福慧，能救拔我，及諸眾生，從二死海，置三德岸九；從無始來，不知諸法本性空寂，廣造眾惡，今知空寂，為求菩提，為眾生故，廣修諸善，徧斷眾惡十。唯愿十方諸佛、彌陀世尊，慈悲攝受，聽我懺悔。
我弟子，至心懺悔，十方諸佛，真實見知，我及眾生，本性清凈，諸佛住處，名常寂光，徧在剎那，及一切法，而我不了，妄計我人，於平等法中而起分別，於清凈心中而生染著，以是顛倒五欲因緣，生死循環，經歷三界，坐此相續，不念出期。而復於中造極惡業，四重五逆，及一闡提，非毀大乘，謗破三寶，謗無諸佛，斷學般若，用十方僧物，用佛塔物，污梵行人，習近惡法。於破戒者，更相贊護，三乘道人，種種毀罵，內覆過失，外現威儀，常以五邪招納四事，不凈說法，非律教人，因佛出家，反破佛法，違逆師長如法教誨，恣行貪恚，無慚恥心。以是因緣，諸惡業力，命終當墮阿鼻地獄，猛火熾然，受無量苦，千萬億劫無解脫期。今始覺知，生大慚愧，生大怖畏，十方世尊、阿彌陀佛，久已於我生大悲心，無數劫來，為度我故，修菩提道，不惜身命，今已得佛，大悲滿足，真實能為一切救護。我今造惡，必墮三途，愿起哀憐，受我懺悔。重罪得滅，諸惡消除，乃至娑婆生因永盡，諸佛凈土如愿往生。當命終時，悉無障礙。懺悔已，歸命禮阿彌陀佛及一切三寶。
禮已，以頭三叩於地，表三處作禮：一、謂彌陀世尊；二、凈土三寶；三、十方三寶。應三說懺悔等文，自看時早晚。若時促，略云第二、第三，亦如是說，下四悔準此。
二、明勸請法。
想對十方一切佛前，長跪勸請。請有二義：一、從初至轉於無上妙法輪，名請說法；二、諸佛下，請久住世，意亦在說法。十方諸佛以道眼力，知我勸請，唯愿久住，轉正法輪，所在生處，常能勸請。
我弟子，至心勸請十方所有世間鐙，最初成就菩提者，我今一切皆勸請，轉於無上妙法輪。諸佛若欲示涅盤，我悉至誠而勸請，唯愿久住剎塵劫，利樂一切諸眾生。勸請已，歸命禮阿彌陀佛及一切三寶。
三、明隨喜法。
十方凡圣一毫之善，我亦隨喜善根福德，能令見者生喜，我隨彼喜。
我弟子，至心隨喜十方一切諸眾生、二乘有學及無學、一切如來與菩薩，所有功德皆隨喜。隨喜已，歸命禮阿彌陀佛及一切三寶。
四、明回向法。
無始時來，乃至今日一毫之善，回向三有，故今悔之，誓求菩提。
我弟子，至心回向，所有禮贊供養福，請佛住世轉法輪，隨喜懺悔諸善根，回向眾生及佛道。回向已，歸命禮阿彌陀佛及一切三寶。
五、明發愿法。
大體須存滅罪除障，扶四弘誓，隨順菩提，求生凈土，唱時想的對彌陀，余佛菩薩悉為證明。
我弟子，至心發愿，愿共修凈行人，三業所生一切諸善，莊嚴凈愿，福智現前，愿得彌陀世尊、觀音、勢至慈悲攝受，為我現身，放凈光明，照觸我等。諸根寂靜，三障消除，樂修凈行，身心潤澤，念念不失凈土善根。及於夢中，常見彼國眾妙莊嚴，慰悅我心，令生精進。愿得臨命終時，預知時至，盡除障礙，慧念增明，身無病苦，心不顛倒，面奉彌陀，及諸眷屬，歡喜快樂，於一剎那，即得往生極樂世界。到已，自見生蓮華中，蒙佛授記。得授記已，自在化身微塵佛剎，隨順眾生而為利益，能令佛剎塵數眾生發菩提心，俱時離苦，皆共往生阿彌陀佛極樂世界。如是行愿，念念現前，盡未來時，相續不斷，身語意業，常作佛事。
發愿，乃往生正行，須具足三說。不同前四悔，隨時廣略應知。
發愿已，歸命禮阿彌陀佛及一切三寶。
禮竟當起，各整衣服，定立少頃，當想三寶賢圣畟塞道場，各坐法座，見身一一繞旋法座，安詳而轉，然後口稱念云：
南無佛，南無法，南無僧，南無釋迦牟尼佛，南無世自在王佛，南無阿彌陀佛，南無觀世音菩薩，南無大勢至菩薩，南無文殊師利菩薩，南無普賢菩薩，南無清凈大海眾菩薩摩訶薩。
如是三稱，當誦阿彌陀經或十六觀經。誦畢，復三稱前名號。當稱誦時，聲名句文，空無所得，猶空鳥迹，豈可取著？身語意三，如影響焰，雖皆不實，感應具在。自見其身，各旋法座，或多或少，經畢為期。旋已，唱云：
自歸於佛，當愿眾生，體解大道，發無上心。
自歸於法，當愿眾生，深入經藏，智慧如海。
自歸於僧，當愿眾生，統理大眾，一切無礙，和南圣眾。
一拜。首者跪唱云：
白眾等聽說，經中如來偈，何不力為善？念道之自然，宜各勤精進，努力自求之，必得超絕去，往生安養國，橫截五惡道，惡趣自然閉。升道無窮極，易往而無人。何不棄世事，勤行求道德，各得極長生，壽樂無窮極。
如上事畢，當於一處，繩床西向，易觀想故，表正向故；加趺端坐，項脊相對，不昂不傴；調和氣息，定住其心。然所修觀門，經論甚多，初心凡夫，那曾徧習？今從要易想，略示二種。於二種中，仍逐所宜，未必并用。其有於余觀想熟者任便，但得不離凈土法門，皆應修習。所言二種：
一者、扶普觀意，坐已，自想即時所修，計功合生極樂世界，當便起心，生於彼想。於蓮華中結加趺坐，作蓮華合想；作華開想；當華開時，有五百色光來照身想；作眼目開想；見佛菩薩及國土想，即於佛前坐聽妙法，及聞一切音聲，皆說所樂聞法。所聞要與十二部經合。作此想時，大須堅固，令心不散，心想明了，如眼所見，經久乃起。
二者、直想阿彌陀佛丈六金軀，坐於華上，專系眉間白毫一相。其毫長一丈五尺，周圍五寸，外有八棱。其毫中空，右旋宛轉，在眉中間，瑩凈明徹，不可具說，顯映金顏，分齊分明。作此想時，停心注想，堅固勿移。然復應觀想念所見，若成未成，皆想念因緣，無實性相，所有皆空一，如鏡中面像，如水現月影，如夢如幻，雖空而亦可見二。皆心性所現，所有者即是自心，心不自知心，心不自見心。心有想即癡，無想即泥洹，心有心無，皆名有想，盡名為癡，不見法性三，因緣生法即空、假、中，不一不異，非縱非橫，不可思議。心想寂靜，則能成就念佛三昧，久而乃起。
廣如別說。
問：念佛三昧，久習方成，十日七日修懺之者，云何卒學？
答：緣有生熟，習有久近。若過去曾習，及今生豫修，至行懺時，薄修即得；若宿未經懷，近懺方學，此必難成。然雖不成，亦須依此系心，為坐禪觀境。
經云：若成不成，皆滅無量生死之罪，生諸佛前。又云：但聞白毫名字，滅無量罪，何況系念？凡欲修者，勿生疑怖，自謂無分，彼佛有宿愿力，令修此三昧者，皆得成就。般舟依三力成就：一、佛威力；二、三昧力；三、己功德力。觀經但聞無量壽佛、二菩薩名，能滅無量生死之罪，況憶念者乎？若有樂修余觀，當自隨情，坐已即起，隨意佛事，或要修觀，更坐無妨。若不慣習坐，乃行道稱念，亦得於夜夢中見彌陀佛，具如經說。
此法自撰集于今，凡二改治，前本越僧契凝已刊刻廣行，其後序首云，予自濫沾祖教等是也。圣位既廣，比見行者拜起易勞，懺悔禪法皆事攻削，余悉存舊。今之廣略既允，似可傳行，後賢無惑其二三焉。刊詳刪補，何嫌精措？時大中祥符八年太歲乙卯二月日序。
即宋真宗十八年。真宗凡五改元，大中祥符乃其第三。
維安養寶剎，大覺攸贊，三輩高升。夕孕金華，列宿猶慚於海滴；晨游玉沼，世鐙強喻於河沙。良以十方爰來，四生利往，雖騰光而普示，終稽首而偏求。故其竺國皇州，自今觀古，彼則鉅賢至圣咸舒藻以為盟文殊、普賢、天親、龍樹圣賢之儔，或別譯愿文，或著在經論，非此備載。，此則覺德鴻儒盡摛毫而作誓。
且首從晉世東林凈社劉雷等十八賢，洎一百二十三人同誓，遺民屬詞，其後冠蓋之士，德望之僧，潔志之俗，富於編簡。
自茲回向綿續，唱和相尋，誠為道德之通衢，常樂之直濟者也。但世多創染割截，未識方隅，忽遇問津，靡慚濫吹，或攘臂排為小教，或大笑斥作權乘。以其言既反經，人惑常典。易不云乎：居其室，出其言不善，則千里之外違之，況其邇者乎？遂輒述往生凈土決疑、行愿二門，詞愧不文，理存或當，視菽麥而且辨，挹涇渭而永分，翦伊蘭之臭林，植栴檀之香干，信、解、行、愿，原始要終，不數千言而能備舉者，實茲二門矣。
一、疑師；二、疑法；三、疑自。
一、禮懺門；二、十念門；三、系緣門；四、眾福門。
第一、決疑門者，疑為信障，世間小善尚不能成，況菩提大道乎？或曰：天臺智者已有釋十疑論，何須此文？然略由三意：一者、上為王臣宰官生信樂者，幾務少暇，難尋廣文，今舉大綱及略出行相，易披覽故，易修行故。二者、論中多隨事釋難，唯第二、第三，略附理立，且事既無盡，疑亦叵窮。今直明一理，為諸法源，指源則流可識矣。三者、正對說者，反經乖理，自損損他，故於第二疑法中，簡小取大，明白權實，使來者不惑。至於道安和尚往生論二卷，古今諸師歸心凈域者，或制疏解經，或宗經造論，或隨情釋難，或伽陀贊揚，雖殊途同歸，而各陳所見，動盈編帙，尋究良難。今統彼百家，以三疑收盡，然文出天臺止觀，非敢臆說。一者、疑師；二者、疑法；三者、疑自。
一、疑師者，師有二種：一、邪外等師，倒惑化人，非所承也；二、正法之師，復有凡圣因果，凡及因位，容有未了，猶清辨謂今彌勒未是徧知，俟龍華道後，方復問津，即其事也。今顯示西方令回向者，唯果佛圣師釋迦如來及十方諸佛出廣長舌，說誠實言，贊勸往生，更何所惑？
二、疑法者，佛法有二：一者、小乘不了義法；二者、大乘了義法。大乘中復有了、不了義。今談凈土，唯是大乘了義中了義之法也。且小乘經部，括盡貝書，曾無一字贊勸往生他方凈土，故天親論云：女人及根缺，二乘種不生。此即明據也。
問：小彌陀經等，皆說彼國有聲聞弟子，及鼓音王經云佛母名殊勝妙顏，亦應復有女人。
答：佛母恐指初降生時，成正覺已，國土隨凈，必無女人。其母或轉成男子，如此方龍女；或復命終，如悉達母。有人注論引此經文，而云彼土亦有女人者，非也。聲聞，如觀經疏及十疑論和會。今明大乘復有三種：一者、三乘通教，此則門雖通大，類狎二乘。又當教菩薩，雖復化他凈佛國土，化畢，還同二乘歸於永滅，凈土深理，非彼所知，非了義也。二者、大乘別教，此明大乘獨菩薩法，雖談實理，
道後方證，因果不融，凈土則理外修成，萬法乃不由心具，雖塵劫修道，廣游佛剎，指彼凈土因果，但是體外方便，斯亦未了。三者、佛乘圓教，此教詮旨圓融，因果頓足，佛法之妙，過此以往，不知所裁也。
經曰：十方諦求，更無余乘，唯一佛乘。斯之謂歟。是則大乘中大乘，了義中了義，十方凈穢，卷懷同在於剎那；一念色心，羅列徧收於法界。并天真本具，非緣起新成。一念既然，一塵亦爾，故能一一塵中一切剎，一一心中一切心，一一心塵復互周，重重無盡無障礙，一時頓現非隱顯，一切圓成無勝劣。若神珠之頓含眾寶，猶帝網之交映千光。我心既然，生佛體等。如此則方了回神億剎，實生乎自己心中；孕質九蓮，豈逃乎剎那際內？茍或事理攸隔，凈穢相妨，安令五逆凡夫十念便登於寶土，二乘賢輩回心即達於金池也哉？信此圓談，則事無不達；昧斯至理，則觸類皆迷。故華嚴經云：心如工畫師，造種種五陰。一切世間中，無不從心造。
造通二種：一者、理具名造，十界依正，一念頓足；二者、變起名造，全理緣起，知無不為。
如心佛亦爾，如佛眾生然。心佛及眾生，是三無差別。
實由三無差別，方得感應道交，悲愿相攝，共變各變，因果方成。若但知一理無差，不曉諸法互具，則未善圓旨。
又起信論云：所言法者，謂眾生心四圣法界也。攝義亦二種：一、理具；二、事造。并攝十界，十界之內，身土凈穢，何法不在？，依於此心，顯示摩訶衍義。
摩訶衍，大乘也。若非此心，安堪乘運？
十六觀云：諸佛如來是法界身，入一切眾生心想中。乃至是心作佛，是心是佛。又般舟三昧經云：佛是我心，是我心見佛，是我心作佛等。談斯旨者，大乘卷中，粲然可舉。至若法華妙部，如來親記往生；華嚴頓談，普賢躬陳回向。是知彌陀因地，觀此理而大誓普收；釋迦果成，稱此理而廣舌深贊。十方三世，莫不咸然。
問：如上所明，妙理圓極，為世人盡須觀行，然始生耶？
答：此不然也。今但直決疑情，令知凈土百寶莊嚴、九品因果并在眾生介爾心中，理性具足，方得今日往生事用隨愿自然。是則旁羅十方，不離當念，往來法界，正協唯心。免信常流，執此非彼。
其行愿之相，正在次門，非此所問。況九品生相，各有行類，上輩三品，須解須行，故文云：汝行大乘，解第一義。即其人矣。若今之學者見賢思齊，企金座而高升，唯妙觀而是托；若其中下之流，六品生因，只是精持禁戒，行世仁慈；乃至下下品生，本是惡逆，十念精誠，便生彼國。但能知有凈土，盡可回心；茍不然者，寧容九品之差降也？
世人縱云凈土出大乘教，不能如上約教甄簡，寧逃混濫？未足決疑。
三、疑自者。問曰：我是博地凡夫，世緣纏蓋，云何此身生諸凈土，入賢圣海，同正定聚耶？
釋曰：若了如上法性虛通，及信彌陀本愿攝受，但勤功福，寧俟問津？況十念者得生，唯除五逆及謗正法，又定心十念，逆謗亦生。今幸無此惡，而正愿志求，夫何惑矣？
第二、正修行愿門者，略開四門：一者、禮懺門；二者、十念門；三者、系緣門；四者、眾福門。所以但四門者，修行整足，唯須此四。何者？先禮佛懺悔，凈除業障，身心皎潔，故第一門如凈良田；次修十念，定心成行，立愿要期，植往生正因，故第二門如下種子；次使系心，愛護長養，滋發芽莖，故第三門如霔以膏雨；次假眾福，助令繁茂，使速成華果，故第四門如灌以肥膩。是知能具修此四行者，最上最勝。然相由雖爾，若或少暇，但隨修三二一者，皆生彼國。以四門中各有行愿，皆是正因故也。又亦可於六齋日修禮懺法，於日日中修十念法，以十念是凈因要切，必不可廢。後二門任力所能。若不然者，但隨所欲，任意行之。四門今當說。
第一、禮懺門者，應日日早晨，於常供養道場中，冠帶服飾，端莊謹肅於佛像前，手自燒香，合掌定心，作是唱云：
一切恭敬，一心頂禮常住三寶。
存心徧禮十方三世一切佛法僧寶。拜起，兩膝著地，手執香鑪，燒眾名香，唱云：
愿此香煙云，徧滿十方界，無邊佛土中，無量香莊嚴，具足菩薩道，成就如來香。
唱已，冥心少頃，徧運香云，供養三寶，普熏眾生，咸生凈土。想已，置香鑪起，作一禮。起已合掌，曲躬懇切，想面對彌陀及一切佛而贊嘆曰：
如來妙色身，世間無與等，無比不思議，是故今頂禮。如來色無盡，智慧亦復然，一切法常住，是故我歸依。大智大愿力，普度於群生，令舍熱惱身，生彼清涼國。我今凈三業，歸依及禮贊，愿共諸眾生，同生安樂剎。
贊愿已，即便禮佛，一一存心專對，唱云：
一心頂禮常寂光凈土阿彌陀如來清凈妙法身徧法界諸佛。
一心頂禮實報莊嚴土阿彌陀如來微塵相海身徧法界諸佛。
一心頂禮方便圣居土阿彌陀如來解脫相嚴身徧法界諸佛。
一心頂禮西方安樂土阿彌陀如來大乘根界身徧法界諸佛。
一心頂禮西方安樂土阿彌陀如來十方化往身徧法界諸佛。
一心頂禮西方安樂土教行理三經極依正宣揚徧法界尊法。靈峰大師注云：此禮舊本無，今依幽溪大師添入，使三寶具足。
一心頂禮西方安樂土觀世音菩薩萬億紫金身徧法界菩薩摩訶薩。
一心頂禮西方安樂土大勢至菩薩無邊光智身徧法界菩薩摩訶薩。
一心頂禮西方安樂土清凈大海眾滿分二嚴身徧法界圣眾。
即以兩膝跪地，手執香鑪，燒香至誠，而唱是言：
我今普為四恩三有法界眾生，悉愿斷除三障，歸命懺悔。
起禮，復跪地，執手鑪，唱云：
某甲，及法界眾生，從無始世來，無明所覆，顛倒迷惑，而由六根三業，習不善法，廣造十惡，及五無間，一切眾罪，無量無邊，說不可盡。十方諸佛，常在世間，法音不絕，妙香充塞，法味盈空，放凈光明，照觸一切，常住妙理，徧滿虛空。我無始來，六根內盲，三業昏闇，不見不聞，不覺不知，以是因緣，長流生死，經歷惡道，百千萬劫，永無出期。
經云：毗盧遮那，徧一切處，其佛所住，名常寂光。是故當知一切諸法，無非佛法，而我不了，隨無明流，是則於菩提中見不清凈，於解脫中而起纏縛。今始覺悟，今始改悔，奉對諸佛、彌陀世尊，發露懺悔，當令我與法界眾生，三業六根，無始所作，現作當作，自作教他，見聞隨喜，若憶不憶，若識不識，若疑不疑，若覆若露，一切重罪，畢竟清凈。
我懺悔已，六根三業，凈無瑕累，所修善根，悉亦清凈，皆悉回向莊嚴凈土，普與眾生同生安養。愿
阿彌陀佛常來護持，令我善根現前增進，不失凈因。臨命終時，身心正念，視聽分明，面奉彌陀，與諸圣眾，手執華臺，接引於我。一剎那頃，生在佛前，具菩薩道，廣度眾生，同成種智。
應具三說，若時促及事迫，一說亦得。起云：
懺悔發愿已，歸命禮阿彌陀佛及一切三寶。
一拜。次旋繞法，或三匝，或七匝，乃至多匝，口稱云：
南無阿彌陀佛，南無觀世音菩薩，南無大勢至菩薩，南無清凈大海眾菩薩摩訶薩。
或三或七或多，如是稱念，隨意所欲，不拘徧數。次至佛前三自歸，唱云：
自歸於佛，當愿眾生，體解大道，發無上心。
自歸於法，當愿眾生，深入經藏，智慧如海。
自歸於僧，當愿眾生，統理大眾，一切無礙。和南圣眾。
次至別座誦經。
誦彌陀經或十六觀經，若都不誦得經文，即一心稱阿彌陀佛名，量時而止，或更回向結撮亦得。
第二、十念門者，每日清晨服飾已後，面西正立，合掌連聲稱阿彌陀佛，盡一氣為一念，如是十氣，名為十念。但隨氣長短，不限佛數，唯長唯久，氣極為度。其佛聲不高不低，不緩不急，調停得中。如此十氣，連屬不斷，意在令心不散，專精為功。故名此為十念者，顯是藉氣束心也。作此念已，發愿回向云：
我弟子某甲，一心歸命極樂世界阿彌陀佛，愿以凈光照我，慈誓攝我，我今正念，稱如來名，經十念頃，為菩提道，求生凈土。佛昔本誓，若有眾生欲生我國，至心信樂，乃至十念，若不生者，不取正覺，唯除五逆、誹謗正法。我今自憶，此生已來，不造逆罪，不謗大乘，愿此十念得入如來大誓海中，承佛慈力，眾罪消滅，凈因增長。若臨欲命終，自知時至，身不病苦，心無貪戀，亦不倒散，如入禪定，佛及圣眾，手持金臺，來迎接我，如一念頃，生極樂國，華開見佛，即聞佛乘，頓開佛慧，廣度眾生，滿菩提愿。
作此愿已便止，不必禮拜。要盡此一生，不得一日暫廢，唯將不廢自要其心，得生彼國。
第三、系緣門者，凡公臨私養，歷涉緣務，雖造次，而常內心不忘於佛，及憶凈土。譬如世人切事系心，雖經歷語言、去來、坐臥、種種作務，而不妨密憶，前事宛然。念佛之心亦應如是，或若失念，數數攝還，久久成性，任運常憶。楞嚴經云：譬如有人，一專為憶譬眾生不念佛，如是二人，若逢不逢，或見非見，二人相憶，二憶念深，如是乃至從生至生，同於形影，不相乖異。十方如來憐念眾生，如母憶子，若子逃逝，雖憶何為？子若憶母，如母憶時，母子歷生不相違遠。若眾生心憶佛念佛，現前當來必定見佛，去佛不遠，不假方便，自得心開。如染香人，身有香氣。如此系心，任運常遮一切惡念。設欲作惡，憶佛之故，惡不能成。縱使隨惡作惡業時，心常下軟。如身有香，自然離臭。又復覺心微起惡念，即便憶佛，以佛力故，惡念自息。如人遇難，求彼強援，必得免脫。又若見他受苦時，以念佛心憐憫於彼，愿其離苦，若斷刑獄。以念佛故，生憫念心。雖依王法，當密作愿云：我行王法，非我本心，愿生凈土，誓相救濟。凡歷一切境界，若善若惡，由心憶佛，皆心念作愿。故普賢愿王云：作一切惡，皆不成就；若作善業，皆悉和合。即此意爾。如是相續念佛在心，能辦一切凈因功德。恐煩披覽，不復具說。誠哉此門，為益最大！
第四、明眾福門者，普賢觀經云：若國王大臣欲懺悔重罪者，當修行五事：一者、但當正心，不謗三寶，不障出家，不為梵行人作惡留難於持戒四眾勿行污行。
；二者、孝養父母，奉事師長；三者、正法治國，不邪枉人民；四者、於六齋日，敕諸境內力所及處，令行不殺嚴禁漁捕，及誡奸斗。六齋日者，白月初八日，四天王使者巡世，十四日，四王太子巡，十五日，四天大王親巡；黑月二十三日、二十九日、三十日巡世。準上白月次第，終而復始。若四王親下，一切諸天、星宿、鬼神俱時隨從，若遇修福齋戒者，諸天相慶，即為此人注祿添算，護持福業，令其成就。
；五者、當深信因果，信一實道，知佛不滅。此與十六觀經三福大同。但普賢觀正為王臣，故特引用，此亦是三世諸佛凈業正因。若出家四眾，應具依觀經三福為行，當自檢文，但隨作一福，并須即時若心念若口言，作意回向，方成凈因爾。
勸修者於此四種法門必須系日專持修習，方可自期定生凈土。此之四行，即是學習念佛三昧往生正因。經云：行此三昧者，現身得見阿彌陀佛及二菩薩。若人但聞佛名、二菩薩名，除無量劫生死之罪，何況憶念。若念佛者，當知此人是人中芬陀利華，觀音、勢至為其勝友，當坐道場，生諸佛家。此人現世，彼佛常遣無數化佛、無數化觀世音、化大勢至，及娑婆世界常有二十五菩薩晝夜擁護，若行住坐臥，若一切時處，不令惡鬼得便，不受一切災難，常為國王、大臣、一切人民之所宗奉，所得功德，一念之間，不可算數。如佛之辯，不能稱揚。除彼不肖人，孰聞不信樂？
慈云大師既集往生凈土懺愿儀，復為在家人述決疑行愿二門，然出家人亦可修此行愿。幽溪大師暮年奉行愿為日課，臨終趺坐，以指書空，作妙法蓮華經五字而化。法門之妙，於斯驗矣。順治四年丁亥仲冬凈土弟子正知謹識。