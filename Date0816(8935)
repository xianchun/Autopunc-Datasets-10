野史氏曰：子不语怪。吾儒尚矣！宗门耻言神通，儒、释一理，诞非所贵也。但山川灵气，每与圣贤遗迹相映，以垂不朽。域中名山，幽灵昭著，彰彰耳目。神道设教，大易岂欺我哉？志灵迹。
佛光之现，各名山或有之。如五台、峨眉、九华，种种不一，而鸡足山独异。每雨止云收，朝旭将升绝顶之上，下视山腰，白云弥漫，忽有圆光现于白云之中；山顶观者不啻千万，人人各见光中惟现己像，拱揖朝拜，无不相应，俗谓之摄身光。又或时现五色毫光，形如彩虹而周轮圆满；又或绝顶遍现黄光，佛殿左右无不弥漫，僧众皆行坐于光中，经数时而始散。大约在夏、秋之间，天气清爽，阴雨初霁时为多。盖冬多雨雪，春多昏霾霖澍，则光不能时见也。
华首门高十余丈，其门中裂一隙，作两扇，各阔三丈三寸。旁有眼药水，水仅勺许，而旱曝不竭。相传即古二僧泣泪泉也。昔有僧名小沈，与二僧同住一茅庵。偶自城市归，索食于二僧，僧曰：汝自城市来，乃索食于我耶？沈遂走叩华首门，门訇然中开，沈遂入。二僧追呼，至则石门闭。二僧悔恨涕泣，焚身门外。焚身处生柏二株，至今存焉。
山下灵山一会坊右有土主庙。此神旧在迦叶殿，祀用血食。万历年间，忽有陕西僧人来山，将其神像负之而去。本寺僧众大骇，逐而夺之。其僧曰：尊者道场，何可牲酒作污？我已告巡道，准斥此神下山矣。寺僧以其诞，争持之不释。其僧不能胜，委其像于门外而去。寺僧舁之归，重不能举。是夜梦神曰：我已为某僧所诉，官命移下山矣。今无颜居此，宜送我山下。至次日，忽见山下沙址一带，村农具鼓乐来迎。询之则云：是夜皆梦土主神云：欲来山下卜地以居。故村老相约迎之。寺僧以所梦相符，乃听舁下山，建立今庙。后细访之，则前此陕西僧果于大理府，具词巡道处，告土主神，牲牢酒醴秽辱名山，乞以法冶之。巡道曰：彼神也，我何能禁？僧曰：但求准我词，僧自能治之。巡道乃批准移下山，僧遂来山强移神像，故其庙竟因之而迁。至今神甚灵显，山下远近皆敬祀焉。
本山多产香草，红梗绿叶。远近进香者取归，能治六畜瘟症，俗名之曰仙草。
每岁春夏之交，有灵鹫鸟数百，其形类鹅而差小，来朝华首门。其栖止，多于狮子林一带大树上。
此山虽多蛇，从来不伤一人。山有收蛇洞，俗传昔尊者收蛇于此洞，故蛇不为害。鼓山下有白蟒，见者反以为瑞。
鸡足山龙潭、灵泉百余处。经教皆传迦叶入定时，有七十二龙随来护卫。故山虽多龙，率皆驯㐲。虽时现灵异，而绝不为灾，似受降㐲于佛法者。若悉檀寺前大龙潭，初水势汹涌，林树幽邃，人不敢犯；及建寺后，水渐微细，龙遂远移赤石崖。即石钟寺左有赤龙潭，初亦尝兴云雷；今寺址渐扩，龙亦迁焉。以至龙泉庵原有小龙潭，天池山下亦为龙窟，建庵宇后，遂为池沼。又山后华藏洞右有上石潭，尝有小蛇游行水中，时隐时现，青红黄白，五色各异。土人皆知为龙潜处，时以牲醴享焉。
河子孔水在山之南金母山下。水从大石下涌出，合山上诸溪水，繇雪阴桥出宾川。其水清洁奔腾，虽夏秋之间，霖澍不息，山中诸溪水皆浊，而孔水独清；虽与诸水并流，而绝不相杂。或云：昔有人繇大理渡海朝山，于洱海边午餐，其食盒误落水中。及至山下，小憩水边，则见其盒自此孔中流出。乃知此水繇洱海透山而来，百有余里。故俗呼此水为盒子孔，后更名河子孔，盖洱海又名西洱河故也。
白古通载：迦叶尊者繇大理点苍山入鸡足。今洱海之东莲花曲有大石一块，上存尊者足迹，其深盖数寸许。
附：峰顶四观鸡鸣时，山顶观东方日出，千霞绚烂，别一景界。游观者每言，泰岱之奇正如是也。
西域雪山去此山千里。每云收雾敛，山顶望见雪山连亘霄际，玉峰莹洁，晃耀心目，有如觌面也。
西洱海正绕山麓，光平如面；苍山相映，宛若画图。
每雨收天霁，则白云弥漫。虚空佛光变现作种种相，洵山顶之奇观也。
鸡山正峰最高，仰插青汉，名天柱山。游观者至山顶，适遇风止雨收，则佛光现于山下，其变幻种种不一。详具下。
华首门当山之极高处，雷雨皆在其下。每见山下云暗一方，雷声殷然，则知其下澍雨。然山上日光四照，晴明如故也。
点苍山积雪，冬夏不消。苍素相间，烟云缭绕，实宇内奇观。而榆城近处山麓反不能见，惟此山正对，了了可画。乃天造地设，以为鸡足之景，非他处所能借也。
洱水明净，与点苍十九峰相映。每风日晴明，烟岚映带，有非丹青所能绘者。惟鸡山全收其胜，非真具山水胜情、老于此山者不知。
尊胜塔院在文笔山。塔高六丈六尺，饰以垩粉，莹白如玉。秋月当空，皎洁互映，加以院宇宏厂，廊庑清雅。山空夜静，恍如濯魄冰壶矣。
鸡山遍产松树，自巅至麓，绵亘数十里。加以此山深邃窈窕，松阴幽映，别一天地，迥与他处不同。清风谡谡，音韵悠扬，恨不令陶弘景听之耳。
山中瀑布，大小十余处，而玉龙瀑为第一。悬流千尺，掩映崖树。有时烟岚旋绕，隐蔽出没。对岭遥观，忽疑中断矣。
九重崖居山之东侧，壁立千仞，正对西旸。每当夕阳返照，千霞助彩，红紫万状。自罗汉壁亘九重崖二十余里，岩壁尽赤，树石皆为之改色，亦一奇观也。
野史氏曰：南中，蜀之苑囿，河图括地象言之矣。岂非以物产之饶富与？每读陆贾南中行纪、唐蒙博物记、稽含南方草木状，记载虽侈，无关风土；禹贡纪山川耳，并载璆、铁、球琳、孤桐、浮磬，岂非验土宜之高下、征山川之灵秀哉？鸡山百里之区，产物不多，钟灵独异。佛区祖地，信非偶也。志物产。
在木香坪，拱朝本山正峰，远近皆见。大数十围，高不知几百尺也。山中之树，此为最古。
在西竺寺后静室左。大数十围，上可结巢为居，故名。
在补处庵前。高百余尺，大可数围。其下一干，中分两开，中可安蒲团趺坐。昔广西老僧如正，尝止静于此。
在慧灯庵上。其树三株，列如品字，质古心空。尝有游山僧众，坐卧其下，以辟风雨。
在迦叶殿门外。古干参天，不知岁月。僧众依树构土地庙。相传此树有神凭借，游山者必致礼焉。
在大悲阁前。高八九丈，大四围。
繇绝顶西北下，跨壑连冈，有长松数十万株，郁葱四十里。凭高一望，叠翠平铺，若可晒经也。
在铜佛殿前。上下参差数十余株，高者千尺，大者十围。依岫凭崖，虬屈各异。楼殿偃映，岚雾褰迷。深秋气爽，尝有灵鹫百十连群，翔宿其上。
大小二株，在华首门前。
在真武洞下，二株相望，奇古异常。其大合抱，高七、八十尺。
即传衣寺前古松也。兹山产松四五种，不下数十万，独此躯干极伟，粗二十围。一丈二尺之上，左右各分一大干，后又出一小干，枝干细处亦且数围。横拿倒攫，屈曲魁诘，非特画工难到，亦意想所不能及，似造物者有施设于其间。
在曹溪水下。其大合抱，枝干扶疏，有如偃盖周身。皮皱作紫金色。
在松月阿右。树可合抱，高与崖并。其顶上平正，竟可趺坐。
在迦叶殿前。树本三折，屈曲如人力刀锯所裁，不似天植也。
在安心处门外。昔老僧印宗将一树手分作两开，左右对种之。今其树已大十围，苍老参天，其心半空云。
大小十余株，在迦叶殿门首，奇古各异。
在金刚石右，龙吟壑中。
在暗香泉之前。有苍藤如柱，盘绕其上。
古梅一株，在九莲寺寄寄斋后。形势奇古，为鸡山第一梅。其年代不可考矣。
老松一株，在古雪斋之右。大数围，高数十尺。横拿倒攫，恍疑龙化也。
出木香坪。花似玉兰，而清香胜之。
生华首门下，及袈裟石傍。其花叶俱似牡丹而差小。
山中各寺，红茶花有十余种，而白者最少。惟大觉寺、龙华寺、白花山及传衣寺者最佳。
生山顶诸崖壁，红梗绿叶而有异香。腊月间，草木皆枯，而此更葱翠。土人采而市之，远近进香善士，以钱易得，戴之于顶，归以奉之家庙。经久其香不歇，能治六畜瘟疫。
山中兰有数十种。有紫兰，有蜜兰，有朱兰、碧玉兰，而以雪兰为第一。开于十二月，其色如雪，鲜洁可爱。
滇中多产松实，而惟山中者最佳。
产山之东麓，其实较他处独大而味美。
其形如鹅。每春夏之间，数十为群，飞集树上。多在罗汉壁、狮子林等处。土人不识，呼为旱鹅。后有西番僧见之，曰：此即天竺灵鹫鸟也。
其大如鹦鹉，每啼便作弥陀佛三字。
毛羽芦花色，形如鹧鸪而稍大，多宿松树上。其声咯咯然，若老人之咳且笑于山谷也。
鹦鹉，滇产也，而此山尤多。盖山树多松，此鸟独喜食之故耳。
其形似䑕，而毛色花纹可爱，多栖崖壁间。
山多玄猿，较诸猴为大。深崖积修之士多见之。
山中有玄鹿，与常鹿异，非久住山者不恒见，见则主吉祥。
山中松有二种：结子者，谓之赤松；其不结子者，即谓之山松。当三月间，其花将放，比丘采之，取其花粉作饼，服之轻身延年。赤松花味甜美，其山松之花，味稍苦，宜和蜜食之。
山中多种椒，其辛辣较胜他处，与蜀产等。
生栗树上，味如海菜，别具风致。
山中产野橄榄，实小而圆。捣汁为膏，味甚隽永。远行携之，可生津止渴。
生上仓湖边，味极甘芳。土人珍之，不多得也。
明。宸翰野史氏曰：封禅之说，见于史记，七十二君之事，不可考矣。然登嵩而呼万岁者三，山灵与帝王之精神固相应也；况封山浚川，尚书纪之。鸡山远在荒裔，至明始入版图。敕书煌煌，各寺宝藏，与山川俱永，甚盛典也。故志焉。
朕惟佛氏之教，具在经典。用以化导善类，觉悟群迷。于护国佑民，不为无助。兹者圣母慈圣宣文明肃皇太后，命工刊印续入藏经四十一函，并旧刻藏经六百三十七函，通行颁布本寺。尔等务须庄严持诵，尊奉珍藏。不许诸色人等故行亵玩，致有遗失损坏。特赐护持，以垂永久。钦哉故谕。
窃惟本躬彝伦天造，符命坤元，坐享清平，思惟感酬。乃自捐内帑银两，命司礼监汉经厂，造佛藏尊经二十余部，散施各省名山寺院，延请课诵。以斯上答苍穹主德，恭酬祖帝洪庥。祝皇帝皇储而永御万邦。愿臣忠子孝而敦崇治化，康及国庶，泽荫华彝。特命遣内宫近侍太监陈相传，与敕赐卢芽山护国永慈寺禅僧福登、本安，赍持藏典，兼以幡首、供赀，特送云南地方鸡足名山，永为供奉，以延国祚，福庇黔黎。尔其钦之勿怠。特谕。
朕发诚心，印造佛大藏经，颁施在京及天下名山寺院供奉。经首护敕，已谕其由。尔护持及僧众人等，务要虔洁供安，朝夕礼诵，保安眇躬康泰，宫壸肃清；忏已往愆尤，祈无疆寿福；民安国泰，天下太平。俾四海八方，同归仁慈善教，成朕恭己无为之治道焉。今特差御马监左监丞高登赍诣，前去彼处供安，各宜仰体知悉。钦哉故谕。
朕惟自古帝王以儒道治天下，而儒术之外，复有释教相翼并行。朕以冲昧，嗣承大统，天下和平，人民乐业。仰思天眷，祖德洪庇，良由天公同善之因。况国初建置僧录司，职掌厥事。盖仁慈清净，其功德不殊；神道设教，于化诱为易。祖宗睿谟，意㴱远矣。兹者朕嘉善道可依，念传布之未广，爰命所司印造全藏六百七十八函，施舍在京及天下名山寺院，永垂不朽。庶表朕敬天法祖之意，弘仁普济之诚，使海宇共享无为之福。先民有言：一念思善，和风庆云；一念不善，灾星疠气。夫善念以有感而兴，无感而懈。是以皇极敷言，不厌谆谆；圣喆所贵，善与人同。古今相同，其揆一也。且善在一人，尚萃一家和气；若亿兆向善，岂不四海大和？此经颁布之处，本寺僧众人等，其务斋心礼诵，敬奉珍藏。不许亵玩，致有毁失。特赐护敕，以垂永久。钦哉故谕。
朕惟尔地僻在南滇，北邻西竺，崇尚佛教，自昔已肰。兹以木增奏称伊母罗氏，夙好修持，捐赀建寺，护国庇民；命僧释禅虔恭护持，奉请藏经。该部议覆，特允颁赐。尔等尚其益坚善念，率领合山僧众焚修，导悟边民，阐扬宗教。皇图巩固，圣化遐宣。钦哉故谕。
明。游记野史氏曰：考古征今，实资文献，宣圣言之矣。道德同，则文轨一；土壤阂，则风俗殊。宋三百年，弃滇云为异域。鸡足虽名山乎，文献无存久矣。王道贻阻化之诮，贤士鲜附骥之荣。岂独地之罪哉？况兵燹之余，简编散失，搜辑为艰。虽苦心访采，十不得一。聊存兴创之略，寻游览之迹，附以诗赋，以俟后之补订云尔。
叶榆水东，陆行八十里，至白石庵，见一山耸出。平顶、南向，余三方各有山一支。盖一顶而三足，故名鸡足。由白石庵至河子孔，过福缘寺，由此上传衣寺。谓此山乃佛大弟子饮光石门洞天，因以传衣名寺。先君与僧彻空建庵，名净云院。院傍庵所，结构皆清幽。由传衣西南经万松庵，少憩，西至华严寺。北行里许至龙祥寺。又西南行直趋放光寺。约四里皆由冈脊行，涧谷舂淙，崖壁在望。至放光寺，为常年放光之地，上至迦叶石门。以风水向背言之，此为胸臆之穴，余诸庵院皆在山之肩臂矣。旧为灌莽，嘉靖丙午，余与婿吴阶州懋来游，从大顶下瞰见之。因谋于山僧圆惺，以田金与之，阅十年乃落成。余三度来游，皆在冬春，不见光相。此来正当六月，诣岩殿致祷。俄顷，见兜罗绵云缅平一白，宛如玉地。有大圆光倚玉地之上，外晕七重，每重五色。环中虚明如镜。观者各见自身现于镜中，毛发可数；举手动足，影亦如之。众人同止，惟见己身，不见傍人。僧云：摄身光也。有顷，光没，风起壑中，云气散尽，林峦改色，鲜妍夺目。复出一光，如大虹霓，肰虹霓半缺不圆，此光圆莹如水晶映物。僧谓此光乃佛现也，极难得遇。须臾乃收。同游有老人云：昨见平云上现二银船，樯柁皆具，往来江村沙浦之中，如人掉之，但不见人。肰则光非一状也。寺西北六十里，有化麓等七寺，皆大梵刹，游人罕至。余昔岁曾游，今仿佛在目，不能再往，遂登迦叶殿。此殿有伽蓝神，甚灵。余初年来游，只单骑入山，僧多不识。是夜，此殿钟不扣自鸣。僧起视之，重门皆闭，不见人。谓其徒曰：土主报钟，必有异也。曙光初升，余至寺门，僧迎见，顾其徒曰：钟鸣以此也。余询之，诚肰。殿北崖龛，为杨黼仙人修行处。又西上兜率庵，为行僧蔡关主所建，集僧炼魔。今道月居之，不失其旧。庵北石下出冽泉，上下诸庵皆赖之以食。又至铜瓦殿，殿后有袈裟石，青石白觔，如袈裟之制。余玩坐至夕，卧不解衣。人言此处五更见日出，验之信肰。虽无鸡漏，肰四望沉黑。东方未白之时，已见红光如火焰。假寐有顷，乃见红日径丈许，跃肰而起。须臾，即渐减小矣。此与衡岳日观峰相似。凌晨，上猢狲梯，手攀足跻，时觉石动而未尝落。足每近手，膝尝点胸，后人之帽尝触前人之履。梯尽处有大悲阁，僧曰：且止，此处风软，可以四望。过此则风劲不可久立矣。如其言，班荆而坐。苍洱塔庙在空蒙中，如世外壶天，五百里外山川皆在足下。既至大顶普光殿，出殿而西行，于罡风灏气中，历虎跳涧、仙棋石，过一草庵。西南至拜佛石，下临千仞，可坐不可立。余正德间常筑室读书于此，今故屋在焉。辞僧下台，至曹溪水，上有曹溪庵。庵前小坐，望拜佛石，令人有飘肰远举之想。又东，有八功德水出飞崖下，仅容一瓢，四时不竭，世传罗汉修行处。东行有石窍，古老云异人以咒术收蛇此中。又前至迦叶门，即尊者守衣入定之洞天也，俗呼华首门，声之讹也。高下有二门，皆仿佛城门之状。以今观之，则耸肰一壁耳。野史载：唐时有神僧小沈者，诃门，訇肰中开，入已复闭。其语虽若不经，及观记传所载，洞天褔地皆在人境，肉眼不识也。嘉靖间，有行僧自远来，径投石门，结草庵以居。自约苦行，住三年满而后去。期满之夕，梦石门忽开，中有多僧，延之入。见殿宇金碧，门上各有金字对联，惟正殿锁不开。右堂僧众皆默坐，左堂如斋厨设供。谓僧曰：汝勿去，得乎？僧曰：吾有愿，欲游名山，未得住也。言已而寤，犹记对联，识而藏之。迦叶门崖畔有金鸡泉，仅容一碗。日有异鸟饮之。鸟来必双，至二十双而止，四时皆肰。鸟无增减，水无盈缩。尝有僧贴壁结楼，取水自供。夜梦神人曰：此是金鸡泉，尔不宜见扰。明日而楼灾，遂不复构。余与客藉草坐，茶罢，遵旧路至玉皇阁，遂过宿。明日，历海会庵、观音庵、寂光寺、千佛阁，乃至龙华寺。此寺殿阁宏丽，寺傍庵所十余处，因止宿遍观焉。又东五里许，至石钟寺，乃一山总会处。寺东稍南有茶房，有瀑布水。东有钵盂庵。北行里许为五华寺，一名小龙潭。东五里为罗汉寺，一名大龙潭。东北三十里有二洞，皆名迦叶洞。一在山麓，二月土人作会；一在山腰，草木蒙蔽，非土人指引，不得其处。二洞各㴱百余步，奇石万状，雕镂巧妙，如人为者。至此为邓川界，遂由此趋上关而。路人云：初入山，由河子孔以上，一路至石洞，林薮雄㴱。正对崖面，其石山有古人朱篆，至今不灭。余倦不能往，假我数年，更卜重游耳。
余少时则闻滇中有金马、碧鸡、鸡足诸名山，为西南壮观。金马、碧鸡乃汉人之所望祭，而鸡足则释迦佛大弟子迦叶之所藏修也。肰金马、碧鸡在昆明池上，凡至滇者，近得之指顾间；惟鸡足僻在一隅，非有事迤西不得游。余始至滇中，适有诏催征取矿甚急，行部迤西至大理；而故人户部主政野亭罗君自姚安至，相携为鸡足之游。已而问左右所从往，曰：由海则径，由陆则迂。余曰：登山而不观海，非胜游也。戒舟楫，十月十六日早出郭，弥望皆良田，直抵海上。而点苍之麓，又往往多水泉，下注田间，入于海。行六七里，至柴市。又百步，至海神祠。前有阁，曰浩肰。惟时天风拂拂，高浪汹涌。少焉，海气上腾，旭日东升，霞绮练光，绚烂夺目。野亭因问洱海所由名，余曰：因水影如月抱珥，故名。宋人闻道牂江空抱珥，是以洱海为牂牁江也。肰牂牁发源四川乌撒府，东南流；去洱海千里而遥，安得混为一耶？又有以洱海为黑水者。不知洱海之源甚近，而黑水出雍西，西流又折而南流，复东南流，出永昌；而洱海则西南与黑水合，又同入于南海。则以洱海为黑水者，亦非也。舟行约二十里，抵东岸，地名鲁摆山。行二十里至下仓。两岸对峙，石势穹窿如欲堕状。傍有小涧，藤蔓覆之，惟闻水声潺潺。至百接桥，又三里至白石崖，崖畔有庵曰白石。又二里至洗心桥。又一里至沙址村。时已薄暮。又二里至山，前后持炬火，穿林薄涧。余睡顿舆中，忽闻水声从空中泻下，如毂雷鸣。问左右，曰：此瀑布泉也。叹息不及白日看玩，以为恨也。而复睡盹如前。肰则土人所称，此中蹬者九，湾转者十八，半从梦中度矣。醒后，过白水庵。又一里至石钟寺，乃止宿焉。明日，寺僧曰：西下二里许有大龙潭。每潭中龙吟，必有老僧入灭者。余与野亭步往观之。潭在崖前，幅员百余步；二面列树，潭边浅草茸茸，水平布草间，仅寸许，仿佛若葑田。予试践之，浮浮欲䧟下，僧急止余曰：昔有道人见潭畔有异草，前往取。忽水涌高数尺，道人几不免。余曰：是真有物潜伏，不可犯耶！近潭多古松，山高不闻鸟声。忽格磔数声出松间，问僧何鸟，曰：此松鸡也。行二里至龙华寺，夹道皆古木。木杪有丝飘潇下垂，如缘发，长数尺许，土人谓之树衣，登山者多取而佩之。又三里至云海庵。又一里至龙祥寺。又二里至海会庵。又一里至玉皇阁。又五里至迦叶殿。东有杨真人洞，洞在崖畔，陡绝不可至。出殿后东行一里许，穿㴱谷而上，缓步支离，行二三里，凡数憩而后至兜率庵。又二里至铜佛殿。时天未暝，乃同出殿西之高台，凭栏送目，指点西崖幽绝处。已而登观音阁，复踞阁前虎石俯瞰悬崖，啸咏久之而散。明日，出殿后一里许，为猢狲梯。石芒龃龉，落手投足，始得进步。如此二三里，至土主殿，则山之绝顶也。绝顶有塔，绕塔四望，见是山之形，前出三支，后出一支，诚若鸡足四趾肰。西望点苍，隐约与是山高等，而点苍实高。盖彼有积雪而此无之，是其证也。西北望见一山，纯白色，状如屏风，高际天，横亘数十里。余指谓僧曰：岂非雪山耶？僧曰：彼山去此将千里，在丽江境内。山纯石而石色纯白，非雪山也。肰据古滇志：丽江西北有玉龙山，一名雪山。雪贯四时，玉立万仞。千里望之，若在咫尺，与松潘诸山相接。岂余所谓雪山者固是，而僧未知之耶？还下土主殿，遵山之后趾，行二里至虎跳涧。又一里至舍身崖。又一里由西崖穿石峡而下，崖下有仙人石棋枰，有三十二子。峡迳多流石，历落拥足，下步欹侧，不能自持。又一里至礼佛台。至此上下皆绝壁，横通一径。余与野亭各手筇杖，侧足而行。下临大壑。又一里许，至曹溪庵，二僧居之。僧取曹溪水煮茶。茶罢，行一里至八功德水。又一里至华首门，则迦叶安禅处也。石壁㴱入丈余，高十余丈，广如高之数。又其上石出二丈许，如飞檐，故谓之门。正中有佛像，左有磨崖字刻二处，不可辨。还至铜佛殿，直下玉皇阁，乃折而西。行十余里至三角坊，过檀花溪，乃遵山足右趾而行。又十里至传衣寺。明日，下山二三里至河子孔，上有龙祠。山中大龙潭、檀花箐诸水，皆会于此。又八十里至宾川。明日，至下关。又明日，至大理。余惟昔释迦佛生周昭王之世，迦叶为之大弟子。是时滇中为西域之境，未与中国通，故迦叶得占鸡足为道场。及二十八传至达磨，持迦叶所传衣钵入中国。六传至卢能，则唐之中叶也。其时南诏尚僭称王，与中国抗。天下虽知有鸡足，肰以限隔之故，欲游不可得。方今华彝一统，南诏为衣冠文物之区，四方游鸡足者踵接至。吾辈守官于此，又得甚暇之日，相与振衣蹑屐，穷极幽遐，斯不亦大幸哉！
鸡足山峙宾川境内，面南，卓立万山之上。前纾三距，后伸一支，若鸡足肰。佛弟子大迦叶奉金缕衣入定待弥勒处也。四周多童冈荒阜，独是山松杉郁盘，云霞所留；且饶名花锦卉，祇园宝刹。余以行部兰沧，渡金沙江，缘山百里，由东南支入。始为石钟寺，寺东数百步有黑龙潭，水㳙㳙从葑田中流出。石钟西为西竺庵，西竺后为龙华寺。寺与庵咸有杰阁翚起。龙华后为大觉，过大觉，则行穿万松。又一里，为寂光寺。寺西百步为水月庵，去而之胜峰寺宿焉。晨起，由胜峰上迦叶殿，谒尊者像。山自此纯石叠缀，舆者行涧道中，步步喘息，前后人膺趾递承以上。过兜率庵、袈裟石而后至铜佛殿。西出可平达华首门，东乃走险上猢狲梯。梯无路，仅仅崖石礌垂。俯㴱箐，绝处架木接之，犹非梯也。梯乃石齿齮龁。其芒上出廉，利侔剑戟。承足石芒，内啮其半，半踵悬外，惟瞰㴱箐，故可上而不可下。上亦牵挽虫缩而升，里许方至土主庙，则山之巅也。入庙，西北指则云间见丽江雪山；西指则点苍十九峰雄据，洱海荡涤其前；东南峦麓参差，咸在杖底。循后距北一里为文殊阁。又二里，经束身峡，流石，投足拄杖不能留。过石棋盘，至伏虎涧。又半里，上礼佛台，下出一洞。乃东跨逼仄，三里而度曹溪。又东二里，尝八功德水，迦叶所卓锡处也。又东二里而谒华首门，门距山半，石规十丈，如半月，而檐外飞出，迦叶入此安禅。余与僧无心屈指，龙华尚余八百八十万年，因题诗石上而去。还入铜佛殿，又下十里，转西南入华严寺。五里，下圆信庵，宿八角庵中。次日，复下接待寺，度洗心桥而抵宾川。自华严下山，松阴空翠掩云日者。又十余里，轶大觉路，舆行其下，不觉神思之欲飞也。
六月丁亥，自宾川至炼洞，初过和尚庄。人家树夹水为庄，亘以平梁，寒漪芳藻，相映交；枝禽谷响，宛然江南风物。行可二十余里，循山径入林谷，石色蔼蔼，水流淙淙，树阴如幄。良久，至天衣桥，树益巨益古，飞泉益猛。至接待寺，望见大士阁，巍肰天表。残云断霭，焕漫层崖，从林中三四折乃至。前复有小阁，诸山环其前，重叠围绕。自此，山愈㴱，树愈茂，互相亏蔽。流泉鏦铮，钟磬互答。对山有茶房，烟堂雾室，半出树杪。其傍渫水，悬瀑千仞，岚光飞映。良久，至石钟寺。冈连陇凑，包孕重重；古树参天，葱菁峭茜，郁肰无际。又数折，至西竺寺。当山缺处，望见宾川以外诸山，旗导羽随；巨者与云为翮，细者与林为毳。已，过龙华寺，松杉尤巨。去里许，至大觉寺。远望百里山川，幡如幢如。至此山形已高，茂林㴱箐，似在屐舄下。良久，闻窗外潇潇刀刀，以为雨也。推户一视，星河烨肰。盖僧徒激泉，自下而上，其响轧轧。乃就寝，而图次日游。
己丑，晓起倚槛，觉云气尽拨；远近诸山，次第呈露，喜谓晴征矣。忽雾气四合，如在混沌。比丘导余游传衣寺。出门可里许，过滴水涧，水声嶒鍧平，涛翻雪涌。已，上高坡，乔木干霄，在云雾中益见雄俊。数折而下，皆行山腰，俯临大壑。对面诸峰，青翠相接，绵云片片，若可挹取，屡折而屡见。已，历般若庵、雷音寺、净云庵而至传衣。此寺初名圆信庵，右有精舍，位置亦雅，杂植异卉。出门阅古松，其枝夭矫偃蹇，甲鬣开奋，若怒虬相攫。左为八角庵，棕榈夹道。已，入净云诸寺小憩。可四五里，又复数折，转入㴱樾中，至华严寺。寺甚幽邃，后为藏经阁，圣母所颁大藏置焉。门前平台，俯瞰诸壑。右折而下，过一桥，大树合沓，奔泉飞驰，听若骤雨；玉尘珠沫，时射人面。已，复数折而上，至首传寺，内亦靓。左有园，群英斐亹。折而东，入寂光寺。殿后奇树与峰争高，互相交轕，天光不漏。右有斋，乱葩争吐，纷红骇绿。有山丹、石竹子花。又有槐叶花，其叶似槐而花如芍药。微风乍摇，掩苒蓊葧，香气彻坐。折而右，不半里，为水月庵。前有偃月池，内有清凉阁，供大士。此处山迳，开爽清秀。其右了幻亭，亦有小池。泉声隐隐，池畔萧飒峭怆，清骨凄神。右折而下，多㴱树，翠染衣裾。复还大觉寺宿焉。
寅，由大觉寺右过万松㴱处，经寂光、首传二寺，可五里，至胜峰寺。僧寮弘廓，飞甍相属。殿后有阁三重，祀天神，亦名玉皇阁。鸡足诸山，非怪石崛起则郁葱相蔽，至此忽厂平坡。由寺右至弥勒院，又三里余，皆度㴱林。蒸岚凝云，弥见其幽。良久，至放光寺。近寺多古木，其枝垂条，如丝如线，土人谓之树衣，或名龙髯，亦开细花。登山者取佩之，辟不祥。殿后有阁，今上命中涓高登赍大藏于中。后负绝壁，上为华首门。每岁七八月，佛光先起于此。有老僧居此，见放光四、五十度。初见兜罗绵云，平铺如玉地，大圆光其上。外晕七重，每重五色，环中虚明如镜。观者各见己身现镜中，毛发可数。举手动足，影亦如之。傍人即并立，不能相见，所谓摄身光也。有顷，光没，风起壑中，云气散尽，林峦改色，鲜妍夺目。复出一光，若大虹霓，圆莹如水晶，此为佛现。又有见平云上现银船，樯舵皆具，但不见人，须臾遂收。此非佛地，何以有此？寺左有峰干云，入门时尚相宾主；及出，遂为雾障。庭前有大石如廪，憩良久，归宿胜峰寺。
辛卯，细雨如丝，氛雾四塞。出门行二里，至迦叶殿，开山古刹也。右土主殿，殿西数十步有狮头石，可坐数人。正殿后为插屏山。出门又转陟石梯，攀萝而上，绝壁㴱谷，悬泉百道。山傍多古树，轮囷离奇。其枝干上纵若虬龙，下蟠若蟒虺，交触若相搏相噬。风叶簌簌，与鸣泉相应。其巅有陀头，倚崖结静室，广仅寻丈。问无名姓，以自北京来，称北京师。居此数年不出，神气迥别。与语，似能解而不能解。又行二里，至兜率庵。上为传灯寺。上猢狲梯，又一里，至大悲阁。后为普贤阁。一里，至普光殿。殿后为普光塔，则绝顶也。初登梯，云忽开，至顶则云团天顶如承尘。四傍尽彻，千里在目。僧指其下隐隐成抹曰：此鹤庆诸山，此叶榆诸山。如追如走，皆望风逊伏。独点苍趐擘鹫翔，点翠霄汉，若负不肯下。西北一山绝白，状如屏风，僧曰：此丽江玉龙山。其东有微白滉漾，挟日色作金蛇，以为洱海也。良久，云雾复合，了无所见。从塔左行，道甚平。睨其傍，皆万仞悬崖。有特出更峻者为舍身崖。更二里，至文殊阁。其前两崖崛起相对。中复一台，相去各丈许。下临㴱涧，为虎跳涧。台上有仙人棋，石甚方整。从崖间下坡，为蛇褪皮。扶腋而下，为伏虎庵。庵右一石特起，上方而平，为礼佛台，亦下临㴱壑。一里，至曹溪庵，有泉泓澄，可数颅发。一里，至八功德水，㴱碧，皆流瀑所注。又一里，至华首门。仰眺绝壁，下临万壑，从者莫不骇叹为奇。此迦叶安禅处。壁㴱入而巅飞出如檐，故谓之门。崖畔金鸡泉仅容一碗，日有异鸟饮之。鸟来必双，至二十双而止，四时皆肰。鸟无增减，水无盈缩。过华首门，雾翳开豁，轻云如涛、如奔马；密云如絮、如席、如屏，欲颓不颓，欲动不动。已，还迦叶殿，云团团起，作山峰楼殿形。其四远则豁肰尽拨，下视诸山及州城，葐蒀罨霭。诸溪如练，萦青缭白，眺望甚适。是夕宿微笑阁。
鸡足山三支并起，鼎峙若鸡足。群峰拱列于外，丛林棋布于中。草树蒙茸，崖石幽峻；而烟云变幻，倏忽阴晴。登山，宿石钟寺，檐间滴沥彻曙。山乍雨乍晴，所目涉者，若西竺、龙华、千佛、寂光、华严、放光名刹，而大觉寺二观楼尤自胜绝。夜抵玉皇阁，漏下三鼓乃就寝。明晨，起视天宇，初日杲杲，霁色可餐，遂蹑山之巅。群峰起伏，如在平轼前。雨后苍翠欲流，旭日映之，紫绿千状。三里至迦叶殿，取迳登铜佛殿，迹所谓袈裟石。叩华首门，俗传迦叶尊者入定传衣处也。后入榆城，由鸡足山之阴，历净土、怀恩、五福三禅林，各少憩。将蹑邓川境，坡陀上下，苍洱在目。兹行，登涉几五百里。重游属厌，窃有请于山灵，先援毫而为之记。
鸡足山在宾、邓两州界，虽㴱山，实孔道。辛亥季秋，余将行部宾川，日晡，宿官署。丁未，饭五福寺，再饭怀恩寺。竟日晷始至广恩寺，乃施榻。寺在茂林中，后倚鸡足，前列鹤庆诸山，如设屏焉。日将入，晚霞弄影，云色㴱翠如列眉，令人栏支颐，不能已已。戊申，入观音寺，历金华庵，境亦幽邃。将至放光寺，经绝壁下，峭立通霄。午憩大觉寺、传衣寺。从间道走石钟寺，松杉郁盘。从石钟左至钵盂庵，又从西竺庵左至圆通寺。两处径路纡杳，台殿㴱藏。西竺后为龙华寺，咸有杰阁翚起。其隔林为极乐庵，万松中斜阳荫映，人面皆绿。还至大觉寺，见山下一白云如绵，日色晃耀，若大海波涛，流欲不流。其外远云皆作奇峰，与诸山竞立分爽。良久，遂至寂光寺。小憩，而还宿大觉。己酉，出门至胜峰寺。自此行树阴中，树穷则万山若浪，奔腾杖底。由胜峰扳迦叶殿，忽岚雾四起。良久，白云弥漫，不别天地，从者咸谓不可登矣！忽疾风如扫，云翳尽拨，乃相与扶曳，过兜率庵，观袈裟石，至铜佛殿，缘猢狲梯上至顶。右望丽江诸山，左指点苍十九峰，若争雄竞据，不肯降伏。至文殊阁，经束身峡，过石棋盘。已，上礼佛台，下有洞，出风瑟瑟，生寒逼人。又三里过曹溪。又东二里尝八功德水。又二里至华首门，憩亭中。彩云忽现头上，红绿黄白相间，如披天孙锦。到水月庵，彩云始没。登三一楼，落照弄晴，天光如玉。远近云山，幻出奇变。至寂光寺，松际露月，池畔流烟。北还大觉，则云空霭尽，皓月千里。戌，往兰陀寺。寺在大觉后，入林更㴱。而山门踞高原，云朝霞拱，俯视万象。斋罢，往华严寺。寺倚高峰，下临㴱箐。松枝石骨，相倚绝巘。寺后为毗卢阁。迂道往憩，历历青葱中。由间道还归大觉，月色如昨。但风露凄冷，不耐眺赏。还宿小楼，坐听鸣泉，久之始寐。辛亥，下山，经万寿诸招提。长松历落，浓翠欲滴，掩映初阳。过大士阁，两冈合沓，阴阳异状，若入穷谷。已，至宾川等处，拮据吏事者七日。己未，复从山归，入牟尼庵、礼佛庵，界两峰间。过此为叠水涧。惜为杂树蔽亏，不得素霓纵横状。过大觉寺，霞霭沉沉矣，遂宿寂光寺。申，过首传寺，东西斋多五色菊花，皆名品。石竹子花亦五色，刺桐、丁香皆盛吐。刺桐宛如芍药，丁香不减海棠。又有茄莲花、狮尾兰，陆离庭际。越前游八十日，往以雨，兹以晴，故所得各异。还至官署，书为记。
尝览山经，见渤海中有方壶、瀛洲、蓬莱三神山，而岱舆、员峤流乎北极，不得比焉。至五岳亘峙中州，而他名山以奇僻幽胜擅美一方者，卒逊其雄烈。何也？盖古帝巡狩，弗逾四岳；神禹穷源，不越岷山。穆满荒游，但过黄竹；秦皇东封，汉后西祀，亦惟汾阴、社首，而荒徼无辙迹焉。又况文人墨客之不能及远者乎？是以郁郁遐荒，不特下土之奇士为肰，而名山亦有之。余游鸡足，考前贤纪述寥寥，夫亦有故。盖滇旧为西域，未通中国。周时迦叶占鸡足为道场，二十八传至达磨，持迦叶所传衣钵入中国。六传至卢能，则唐之中叶也。是时南诏尚建号一方，与中国抗。欲来游，乌可得哉？至宋祖以玉斧画大渡以南弃之，故宋臣撰洞天福地记，滇南名胜见斥不录。迨元始入版图，而登临题咏，不见舆记，得非兹山终以僻远，阻文人之驾乎？则前此相如、贾岛来游金碧，赋咏不及，无足怪也。按兹山一名九曲崖，三峰偃仆如鸡足肰。顶有石门，俨若城阙。世传佛大弟子迦叶波守佛衣于此以待弥勒，即俗称华首门也。山巅有迦叶卓锡成泉，名八功德水。登峰处石磴棱层，游人匍匐而升，尝得见佛光五色，则睹光梯也。山两崖霞围霰集，崒嵂崿，则迦叶驯虎之涧也。其间院宇庄丽，自传衣、石钟而下，大者七十二所，塔院规天矩地，制度虚厂。余皆净室、精舍；而结构于罗汉壁、狮子林者为尤胜。兼之松风万壑，花馥四时，溪涧回复，流泉遍山；宜增福地之修，以补宋臣之阙。不肰，佛教流传入与周孔之道宣扬中土，而使佛地郁抑，不得进与泰、岱、衡、华之秀颉颃神州，岂非文人之过哉？是为记。
甲寅六月，鹿泉李公以赤石崖寇巡行至宾川，余亦踵至。戎务稍戢，谋为鸡足之游。十九日，约驺从，褁糇粮，出宾川北门。行一舍许，见遥岑紫翠，仆夫指点：此鸡足山也。二十里至炼洞，午餐。五十里度洗心桥，历沙趾村。西折二里许至圆信庵，丁香烂熳庭际似夭桃。散步静云庵，转入僧寮，盆兰敷华，皓洁如雪；铁线牡丹，缠枝小屏。羁人乍见以为奇，此地乃恒有耳。是夜宿庵中。晨兴，由静云庵左行登山。晴旭方升，清霜涂草，夹路青松、细竹。八九里，越龙翔寺，至胜峰寺，登玉皇阁，望炼洞河。四山环碧，白云千里。复行里许，山坳奠海慧庵；古树虬曲摩霄，飞萝缘生，垂丝结绮。树皆倚崖悬谷，高下为林，大抵数百岁物也。石壁有真武洞，不可登，憩迦叶殿。出门北折，树益古、石益奇、路益峻、舆人益劳。兜率小庵，缀于崖旁，恒有落势。憩铜瓦殿。或以前进陟䟦，两人奋决不顾，猿攀石梯。二十步辄一息，计八九息至土主庙，乃绝顶也。两人闭目坐一小室，移时气复。山引疏脉，如鸡信距，故名。久之，蹑级而北，甓塔半圮。经舍身崖，雪山露峰、金沙横带，点苍、洱海，掩映流注。闻北崖有二虎跳涧太子藏头处，险远不宜登，乃西折蚁附而下。见二仙石枰，径甚险峻。至曹溪庵，仰望舍身台，青壁千仞。崖畔细泉下注，为八功德水。太子藏头、曹溪、八功德水，皆托名耳。至华首门，方憩其下。或云上时有飞石，遂南。方百步许至铜瓦殿，循故道至迦叶，鹿泉置酒酌于松间。饮竟，过胜峰东北折，长林丰草，荫翳蒙密。景最幽绝。八九里。至花椒庵，僧不守矣。度小梁，泉自蘙荟中出，玉声淙淙，沿溪不彻。少选，越龙华寺，复越了空庵，至石钟寺。楼下蔷薇盛开，经霜不歇。兀坐褝堂静息。久之，闻了空庵有禅，步行百武访之。禅抱病，鹿泉扣之，无甚见解，惟云念念归西。鹿泉笑曰：西天路何处？乃还石钟。明发石钟，越茶房，对崖有白水庵。移时，遵陆复度沙址、洗心桥。闻白石庵，攀磴而入，殿宇皆嵌石壁。小坐阁中啜茗，乃回舆入宾，月日已暝。余谓兹游假戎务而跻灵壤，亦良遘矣。
鸡足山在宾川州西北境上八十里而遥。世传佛大弟子迦叶尊者守佛衣入鸡足以待弥勒，其上有迦叶门，迦叶入而门遂合云。侍御江陵刘公以辰春仲将按宾川，则先期订鸡足之约。余先四日至宾川，参政李君文续、都司江君以入贺谒辞至，副使马君顾泽、参议骆君问礼、佥事胡君僖并从公至，乃以月之丁酉发宾川。各减骑从十之七，出自城北门。稍西行，行三十里，村曰牛井，憩而饮焉。又二十里，所抵一村，又饭。过此则渐行陂陀，冈岭间时闻水声淙淙。两山渐逼，林木亏蔽，舆马出入其间。西望亘空而起，若夏云蔽天，则鸡足左峰。而稍南一峰，上插霄汉，则其巅也。行可二十里，过白石庵，庵有悬崖、石壁、古洞。道傍巨石横溪，水泉涌出其下。又有小水自箐中来合流。桥横溪上，曰涌泉。度涌泉桥稍上，过土主庙。僧遮道献茶。接待寺在山之麓，以路迂，不复入。上山里许，忽见瀑布下南山巅，可数丈，没入㴱箐中。箐㴱不可测。斜日穿云，作五色，横抹树杪如画。自山麓抵石钟，可十余里。日将晡，诸君先后至，各就寺宿。明早，旭日吐东山，光芒在万树间，如碎金洒地。云气受日色作态，山鸟时有好音，矜龙华之幽胜也。及会诸君，遂先后取道上。余从李君、骆君行，穿万松，可三里，过寂光寺。寂光寺者，骆君所止也。自此而上，径渐窄渐峻，其视下，或为坡，或临绝壑。百里内外，远山渐出，皆在足下。南山诸寺宇，楼阁出没松杪。仰面视，乡所谓亘空起者皆削壁，延袤可数里，谓之罗汉崖，殊奇绝。相传仙人杨黼修行处也。愈上则愈见绝，顶峭直不可上，一白殿冒其巅，如仙人银阙，势欲飞动。道傍时时有花，或满树，或点缀树间。问其名，曰山茶。而草间花辄五色，种种不可辨矣。又上数里，至胜峰寺，雄敞壮丽，金碧夺目。其后有玉皇阁，阁凡五层。登其上，觉身在霄汉间，恍然遗世。已，复上，可五里为迦叶殿。殿后里许，山忽张两翼，一路县其中，殊险阻。以数人从傍翼之，艰难行乱石间。每步辄重足，后人颠尝触前人履。如是者可二里许，乃稍平，得兜率庵。又上为铜佛殿，率面诸山，以为胜。每至一所，辄小憩，眺望景物辄变。而余与马君、江君至铜佛殿时，侍御公登绝顶已久，其三君亦已上。上当由铜佛右，所谓猢狲梯者，直立可三十丈。乱石槎牙，啮空而出，若东海虎头鲨齿者肰。以十余人上下左右牵挽挟掖，乃能步。步所著石受半，足趾常县空。佐余行者，恐余视下益险则足益却，乃尝以衣蔽险处，不使见；而余辄从衣动处窃视下，则景益奇。既上猢狲梯，得稍平，与马君相对趺坐。喘未定，辄吴语为诙谐相劳。已，复扶掖而上，行鸟道二三里至巅。巅平阜，广二十丈，前曰土主殿，后曰普光殿，最后为舍利塔。独立四顾，则乡者峰峦崖洞、栋宇花木诸胜，悉下伏无所见。而远近诸山，以千腾涌，若大海碧波。仰视苍苍无际，气与混茫接。西揖点苍，若相向为宾，洱海一衣带水耳。稍西北，若白云缥渺在天际。或曰：此丽江雪山也。会小鸟十数来集殿前，状如鴳鹑，又如海边沙鸟，不鸣而饮啄自如。僧曰：此鸟产此山巅，它处无有。鸟亦不复它。自巅稍西南行，巨石临绝壑，曰舍身崖。俯石下望，杳然不知其几千丈也。巅之行而西南者，广可数丈，长可二里所。渐坡而下行尽巅，忽落一涧，曰虎跳涧。路断蚀，县涧边，委身而下，手挽足投，若猿引。视下则垂垂欲堕。而夹涧老桧以百数，干古而叶团，结若绣树。树作乌鸾舞，其态百出。余心拟之，非戴文进笔不能及也。久之，得路稍平而窄甚。上下望，皆削壁不能前。至拜佛台，立以待诸君。诸君见余至，则皆杖龙头竹而来。至曹溪庵，面阶坐，啜山茶。乃又发，行二里至迦叶门。门高十余丈，严整天凿。盖石崖中亏，其状若门耳，迦叶入此哉！余坐迦叶门，有顷，下见寺宇整洁，与石门相直。问之，则曰放光寺。盖大理李中溪所建。名放光者，云时时有佛光现也。余至迦叶门，而侍御公业已还憩铜佛。余于是挟两人踉跄走，促还铜佛，相与饭其前阁。自拜佛台至此，并一径，下临绝壑。南山诸景稍复出，觉足苦楚而目偷快也。饭已，直下山腋峻坂。微雪乘风洒面，肌凛凛有栗下。过胜峰寺，不复入，乃西南折而趋华严寺止宿。明日，舍乘舆，行南山坡岭间，往往穿竹树。顾昨所经游地，又复出没作景。下山麓，出故道，归抵宾川，日甫高舂耳。还宾川之明日，养谦受公命，不获辞而为之记。肰鸡足寺宇凡七十有奇，又有大、小龙潭，崖洞飞瀑，非数日可遍。其后山景更幽。由大理泛叶榆水而来，益复奇胜。山入邓川界，自邓川来，又不知道出何所。曰鸡足在宾川者，志所从也。
繇明歌坪而上，五里至迦叶殿。遥瞻天柱山，耸秀独异，苍崖古树，离离郁郁，远出霞气之表。东望杨真人洞，高峻难陟。山路皆石级，不可车骑。扶杖而行，过真武洞一里，至兜率庵。轰崖突壁，亏蔽左右。中径若刳，峦岫互嵌。遥视前峰，似已无路；更转更睇，磴级复通。窅峻幽险，一步一曲，倏忽互换，甚惑瞻视。路旁奇石危削，古树离奇，更增骇愕。又一里，至铜佛殿。东侧三十步有袈裟石，青石白觔，宛然水田衣状。云：尊者曾于此晒衣，遂遗胜迹。转殿后，即猢狲梯。因石凿磴，仅容半足；陡矗阻面，下临无际。扪石而登，手每近足，膝或拄胸。所谓：后人见前人之足，前人见后人之顶，如画重累人矣。过此梯，路又稍平。再里许，至四观峰。峰有罗城，城内前为金殿。殿后又有佛殿，旁有两廊，颇宏厂。后有阁。城后有土主庙。峰顶平处，东西一里，南北二百尺。城四隅，东曰日观，观日出也。西曰海观，观洱海也。海水光平如面，正当山麓。洱海之西，苍山横亘。山顶积雪，四时不消。翠白相间，缨带云雾，最为奇秀。然俯视崖岫，如几案间物，可笼而有也。北曰雪观，西域雪山正当西北，干霄插汉，莹洁如银，晃耀心目；自非烟褰雨霁，不辨此远山矣。南曰云观，夏秋之间，天气明爽，有时白云布满空界，恍如银海玉地，尝现大圆光于云气之上，外晕五六重，每重五色，中虚明如镜，同观者虽千百人，各见己身，不见旁人，是谓摄身光。又或现圆光如虹霓。又或现白毫光，周围笼映数十里。又或黄光，布满峰顶。种种奇变不一，观者但以为佛光而莫穷其故。峰顶四望，上攀霄汉，下俯云雷，五百里山川，俱归杖底。左右连峰回绕，旗导羽随，若奔若拱，峻岭危峦，亦偃伏如培塿。惟点苍对峙，若桀亢不相下。至大理宾川城郭村落，如蜂房蚁垤。水田相间，萦青缭白，攒簇累聚径寸间，盖不知里几许。审视兹峰之顶，绝无高木巨材，当由地迥风凛所致。由土主殿后行，道颇平。睨其旁，皆悬壁万尺。西南隅更险者为舍身崖，崖巅突出数尺，下反凹入，若飞梯蹑空。目顾，已心战，不复知下之仍有地也。又一里，为文殊崖。其下旧有文殊阁，基址存焉。又一里，经束身峡。两崖对耸，中过一径，流石历落，足不能留。崖下有仙奕石，石方正如枰，传为仙人对奕处。旧有三十二子，今亡矣。过此为虎跳涧。原有伏虎庵，尊者曾伏虎于此。少过为拜佛石，下临千仞，可坐不可立。山中比丘曾于此石上礼佛，非苦行舍身者不能矣。过数十步至玄关洞，侧身仄步，穿洞而过。洞上奇石累叠，为鬼工石，怪谲险侧，欲坠欲倚。下俯万仞，神摇目眩，不敢暂停。又一里至曹溪水。又东二里至八功德水。水出飞崖下，迦叶卓锡处也。从此东南转二里，即华首洞。翠嶂千层，悬崖万仞。鸡足之奇，至此观止矣。因慨古今游人，不知几何。游必有诗文以记其胜，究竟山水之奇。未开生面，岂山水之不幸耶？抑山水之灵有待而后献耶？余兹未敢任也，请以待后之游者。
自铜佛殿西缘壁而行，路阔尺许。窄处仅可置足，且欹侧，多细石软沙，足不易停。上倚陡壁，下临绝壑，扶杖而行，不敢俯视。数十步，至华首门，矗崖千仞，非仰面上视，不见霄汉。崖根有平地，阔十丈，㴱亦如之。倚崖构小阁，上供迦叶像。崖壁平削，如工人磨琢。上檐飞突数尺，下剜入如门阙，中裂一隙。门作双扇，各阔三丈三尺，高十丈。经典皆言尊者肉身入定于此，以待弥勒下生。阿难来朝礼，石门曾开，去已复闭。夫罗浮二岫，风雨合离；蓬莱三山，随波上下。宇宙大矣！诚未可以浅见测见。从门仰观，直至峰顶，不可丈寻量，皆直削而上。崖壁之奇，固目所希遘。及俯视崖下，复陡绝眩目，又不知几千丈。见放光寺左右诸峦，仅培塿如蚁垤；连抱之树，有若荠肰。复从他道转至放光寺前，仰睇华首门又在天际，高广不过尺寸间耳。自华首门而下，崖级尚四、五层。有小华首门、金猊、白象、屏风诸崖。肰级磴未及尺许，而危壁陡峻，一削千尺。每级生瘦树劲草，连以杂苔，层叠而下，如垂绡悬幙，折叠为细纹，紫翠黄白，高下相间。丹青妙染，未可图绘。土人樵采者莫不援萝腾岑，扪葛降㴱。从下遥睇，止见人如豆粒，贴附危崖，宛若蚁之缘壁，绝不觉其动履。少顷，或移尺寸；悬揣之，已过里许。其险绝处，虽飞猿㨗猱，未免艰于登陟，而行险者安之。人世间事，固非绳趋尺步之士所能忖度，类如是也。
放光寺门左侧大石，高九尺，四周五十七围，突兀雄伟，名金刚石。顶平正，可坐十人。上有四无亭，今圮废矣。石南面有空凹，可容跏趺。石顶突出，正覆人顶。左右相去百步间，大石数十，高者百尺，小者丈余。或负土而出；或倚树而立；或如正士伟人，危立端坐；或如武夫介胄，冠剑而侍；或如山叟幽人，箕踞倚啸。其他斜倚横侧，如屏如几，如囷如舟。又或鶱如凤鸾，或蹲如虎豹；或如熊罴之抟击、虬螭之盘舞、牛马之奔突；又或如奇鬼猛兽，森肰欲抟人；或如金翅劈空、神龙戏海，极腾舞奔跃之势。余总题之曰谪星石。闻之星陨为石，是石独秀而多奇，其殆星之偶谪者与？又寺后循崖西行，上坡渐高，二百余步有一石，高七尺，尖唇吐突，作青白色，状似鱼头，为鱼头石。从此路渐陡仄，行一里许，顽石塞路，不下千万块。比丘居静者结石为路，虽稍有层级，而绝无端整。石齿如锋锯，履其上，若蹈芒创。扶杖而登，又一里，有大石二，为小盘陀石。高数十尺，广丈余，两石枕倚崖畔。旁有大树三株，皆广十围，森踞奇险，不可向迩。此去再上，路愈窄，扶掖行二百步，又得一石，为半落石。大与前类，危突崖畔，势若半坠。上亦可踞坐，肰下视陡涧，不易措足。又行四十步，有大树并崖而生，树旁路仅容半足，攀树侧转。崖半有平地，㴱一丈三尺，广二丈六尺。旧有茅庵，久已荒废。庵址之前，下临千尺。有大石附崖而起，离崖丈许，高七、八十尺，亭立如柱，顶与崖并。其上平坦，周围广四丈八尺，可坐十余人。茅庵老僧横木为桥，蹑之而渡；上构茅亭，趺坐其间，故名盘陀石。坐此石上，远眺丘壑，左右数十里，岭岫回合，溪涧叠映，林树丛杂；烟岚变幻，顷刻异状，目不周赏。盘陀石之上为藏头庵，崖石更怪，险不可登，惟恣意睇望，神游而已。尝怪扶舆灵淑之气，或钟于人，或钟于山石。滇南崖石之奇，甲西南矣。秀气所钟，应有人应之，而卒未见也。柳子云：楚之南，少人而多石。余于滇云亦云。
雪阴桥南一小亭，有石碑，载河子孔事，语焉不详。循溪东行三十步，见一亭虚架乱石上；古树数株，前后围绕，阴森幽霭，境甚寒冽。亭下大石支起，高七八尺，大数十围，下空如张吻；左右又有大石五，互相撑倚，率犬牙叉嵌。大树倚石而生，根蟠石隙，夭矫屈曲。水从大石腹中迸涌而出，各石皆隐。窍穴喷出作声，与大石下水冲汇崩腾，怒发齐泻。石脚又多小乱石，与相啮激，横注斜射。时或冲倒卷，惊而为涛，激而为湍，旋而为澜。或又泛滥为波浪，潆洄停折而为涡沫。两岸之洼及石窟多水藻苔衣，沿溯荡漾而成涟漪，漱蓝涵碧，莫可穷状。又石多空窍，吞吐镗鎝，音响各异；荡触作势，奇为壮猛。或云，此水自西洱海穿山百里而来，土人浮糠验之，往往不爽。每夏秋之交，雨澍浮潦，他水皆浊而此独清，故名河子孔。若句曲之通蛾眉，地脉皆肰，不足怪也。石上之树，与茑萝杂卉，披离森映。时或狂飙振动，翠黄纷骇；周回瞻视，倏忽变态，应接不暇。同游者为道友无尽及广安许昌言，咸以为得未曾有。各踞一石，啸咏移时而后去。
繇拈花寺循山麓东北行二里，转东入山迳。又一里，依山冈南折，至白石崖。遥望悬崖陡起，仰插霄日。崖石华如䥘绮，冠以青林，与云霞乱采。及至崖下，则崖根剜剔㴱凹，多窍穴。峰巅高数百尺，飞突倒覆，空嵌叉互，如悬针垂乳。石色莹白，少杂赭翠。其纹理或斜或横，峦岫瘦透，石骨玲珑，洞穴互通。丈尺之间，回折屈曲，出没隐现，类有鬼工施设。崖左小楼三间，东北向，正眺鸡足诸峰。惜当崖面，连架层阁，蔽崖之半；使奇秀空幻之壁，为陋室所掩。比丘之俗，固其本色也。鸡足峰崖，或㧞地插天，或横空阻日；高或百仞，长或数里。独此崖广仅百步，高亦不逾数百尺；而千峦万壑，极天镂神划之巧。惟是僻处西南山外，游观者径循大道登山，輶轩不临，品题者少。故崖前虽结小庵，而倾颓莫治，僧徒寥落。使此崖介乎通邑大都，经名人赞咏评品，不知列于何等？不幸沉沦南徼，又居名山偏僻之地；搜奇揽胜之士，曾不一过而问焉。犹幸余以修志住山，搜访名胜，两过此崖，始知其幽邃奇古，别一洞天，因援笔为记。
繇悉檀寺下，过大龙潭、伏龙桥东行，山径平彝，松风谡谡，耳目为爽。不三里，至文笔山。山有塔院，内建尊胜塔，高六丈六尺，制度精美。四围虚廊四十间，比丘兰若即寓其内。宏厂明净，俯仰周步，足散人怀。廊东北出，有小池，主僧引水畜金鳞其中，流动可爱。此水自西顾山来，飞流曳云，倾涛溅雪。两山起，中夹大道，卑凹三百尺。僧冶瓦为筒，引水从低处逆升而上，注倒射，迸出高阜，汇为池沼，以资瓢钵。激而行之，可使在山，孟子岂欺我哉！廊西南出，后有小静室三间，南向。修竹名花，掩映左右。又西越土垣数十步，横冈斜亘，为振衣冈。冈上有长松巨石，可倚踞坐。冈之尽处，下临万仞，崭堑陡矗，不敢俯视。远观金母山、白石崖，俱在对面，而甚卑伏。左右指顾，不下百里。山川之奇丽，林木之葱郁，皆奔赴杖屦间。嗟乎！山水之灵，与人文相映发！不遇知己，沦没何限？李之采石、苏之赤壁，前此未尝不在天地间，而必待两公以传。兹山之胜，固不止此，而泯泯无闻，岂山水之罪哉？游毕为记，期以解夫罪我者。
自九重崖后东下十五里，至悉檀寺田庄夜宿。次早，同无尽、法润、仙陀、眼藏、还朴、古道俱从庄后北行，百步，得一大山，势甚巍峻。由山麓西折一里，过水田，又一山穹窿对峙，杰立争高。循山趾北行，左依崖壁，右临溪田。于时新水方溢，秧针乍齐，萦青绕白，别具幽致。循山一里，则山壁排峙，高者数十丈，卑处亦不下八九仞，皆直立如削。但少有凸凹嶙嶒，大约如黄子久斧劈皴。崖石作黄白色，少间青黑，一望五里，迤不断。其中起伏三峰，一峰圆而高耸，有如擎瓮，正当夹凹处。过此半里，逾小溪，上高坂，东望石崖雄列，青黄䥘杂，而纹俱下注，如飞溜悬瀑。及至崖下，洞门宏厂，高九丈三尺，阔五十六步。门上及左右石乳飞悬，倒薤流珠，贯引凝结，大小长短，千百异状。因与诸衲子少憩洞口，命沙弥自新煮茶。饮数瓯，策杖缓步，升陟幽探。稍进，则路渐高，历级数层。进五十余步，洞之右别有一洞，高二丈三尺，广九尺，㴱六丈所。中亦具石柱、石磴、石龟、石螺诸器具，及崖穴突凹，云奔霰落之形。余以为得所未见，而法润、仙陀以为奇未足也。于是更进，过小洞数十步，则洞穴奇分，路径岐杂，斜穿倒回，难辨认。石髓滴注，凝结冰雪，嶙峋为笋、为柱、为剑、盾、矛、戟，森列䥘杂。或耸为塔，高者一二丈，大八九围，或结为芝，蟠为菌，缠络牵引，已极奇变。更睇更进，路渐昏闇。命村农秉炬导而前，徘徊纵观，石状愈奇。凝结其上者为幢、为幡、为缨络、为旗帜、为车马盖、为流苏宝结、针悬乳滴。或回旋潆委，如波翻涛卷，电舞虹飞。而其罗列于下者，或直而竖，或斜而曲，高下巨细，有突者、瘇者、偃者、锐者、斩绝者，人而踞者，仙而飞行者，佛而跏趺者，牛而饮者，犬羊而眠者。又或蹲而狮，或怒而猊，或搏而虎豹，或盘曲飞舞为虬龙、鸑鷟及诸虫鱼变幻之形。而其最大者，则如庭、如堂、如廊、如台、如几、如屏、如臼、如车、如舟、如廪囷。入洞半里，愈暗。列炬数十，四散洞中，如列星乱坠。人语嘻笑，音薨薨空响，相答不可辨。洞左测悬石，大可合抱，从顶上倒垂而下，长七尺四寸，状若悬钟。以石筳击之，噌吰远震，其音四应。又其傍石脉张突，高二尺，厥状类鼓，俗谓之石鼓。击之逢肰，声振一洞。其下有石田，浍塍沟，界画方整，若可灾畬。更进，有小池，水尝注之不竭。洞之尽处有一小穴，人不能入，盖其㴱不可测也。大约此洞㴱一里所，阔狭不等。阔处可百步，高处三十丈，周回三里余。而其旁小洞潜通，别穴曲透，则不可穷纪。至于石乳凝滴，山气孕结，其中形状怪谲，偶有象类，如千花散采。鬼斧神工，不能穷其巧妙。凡人世所有，固已无不备具；而其不可名，似更有举世所不能概者。余止鸡山八、九十日，探幽历险，无奇不搜，以为山川之胜皆我有也；而孰知兹洞之奇，更出意外。既归而记之，所以着意外之遭也。
由华藏洞口南行，下坡一里，至上潭。潭上有龙王庙，庙前六步所，有石坎。水从其下涌出，分为两。一流而西，一流而南，清彻可鉴毫发。潭中小鱼数十头，土人不敢取，云为龙窟也。又云，田农遇旱祈赛，洁诚祷之，则有小蛇现水中，长不逾二尺，青黄五色，时或变易。人试祈请易色，蛇便入穴；少顷，果另易一色而出。验之不爽，故土人神焉。潭上大椿二株，一直立潭北，一斜倚其东。潭北椿大二十围，东岸者倍之。其枝多横斜，荫覆潭上。最下一小枝，上可踞二十人；其大者则横空参天，未易揣量。树根回裹岸石，阔丈许，高六尺。乍见者以为崖岸，不辨其为树本也。旁有小树数株，亦大十围。多悬茑萝，风过飘扬，如缨带拖被。潭中沙碛涌积，上列大石数块，水环绕上下。因与法润、眼藏、仙陀各坐一石，取潭水烹新茗。饮之，味甚芳冽。还朴云：下更有二泉，佳美相敌。山水多奇，真未易穷也。
从小石潭循山麓南行二里，下陡坡一百六十步，见佳树森荫，溪声吰嗒。赴之，则下潭也。水出小溪中，大石乱叠其下，故水势涌沸。音响时变，湍回咽，较上潭为胜。溪旁佳树扶疏，凌空交合。其下积阴重覆，希见曦景。循溪而下，横石数层，波流层折，苹藻交映。又下三十步，汇为小潭。莓苔被石，翠碧渊澄。旁生杂卉，披委沦涟，大堪娱慰。溪潭以西，悉皆平畴，秧苗簇生，远风时交；丁壮在田，耒耜并修。农事之美，驰目神往，恨不身亲。而村氓困于征输，咸以为苦，惜哉！
由放光寺西行一里许，入檀花箐。此处原有青檀树一株，大数十围，高十余丈，故此山名青檀山，箐亦以檀花名。后其树既伐，土人遂讹为桃花箐。箐㴱数十里，多古树巨石。入箐二里至岭巅，路回折崎岖。旁多枯木败竹，横侧相碍。遥望峰头崖壁，横展数里，矗入青汉，险峻奇危，耸人心目。由岭西下，树愈老，竹篠愈密。老树或秃、或空腹、或半朽，益以怪石，更奇古。行二里许，闻水声潨肰，如鸣环珮，如奏筝瑟。肰以树竹丛密，不见泉脉。循岭再下望，山后崖碧绵亘数十里，树石飞缀不可名状。此间林木既茂，希见曦景；珍禽异兽，寒鸣相和。加以危崖悬树间，高猿长啸，凄异清冷；崖谷传向，哀转久绝，最为感人。又十余里，至金华庵。庵荒废，无香火。又二里，至一道水。其水自南而北，横截大道，民桥其上。过此半里，即二道水。水更清，入路傍大溪与一道水合。溪水益宏壮，潺湲汹涌，乍大乍细，音响屡变。再半里，为大圣寺。由寺左行百余步，则水漫流，自北而南，汇三道水；复截大道，自南而北。至此，则溪壑渐阔，中多乱石，激荡之声，奇为壮猛。人皆行水声中，语言不可复辨。又三百步，至翔龙寺。另有一泉，自寺后流出，即天隐泉也。寺前望后山悬崖，不知所届。上有大石洞，可容百人，土人昔避兵于此。肰道狭不易登。下此三里，则竹树渐少，溪流益阔，多荒山大丘，不可穷也。
自华首门西，缘壁行二里，循崖下，鸟道陡仄，溜石流沙，随足而注，莫得暂留。峦势缦回，崖谷㴱邃，视不见底。过此，路稍平，树下少憩。复支筇，历石路百步。道旁有立石二，广皆三尺，高六尺。倚崖并峙，天肰平正，因号曰无字碑。再行八十步，路左有小峰独出，不作危险，而幽奇秀丽，别于群峰。从此左折，荆棘蒙杂，杖拨手披，攀蹑而上四十步为仙掌峰。纵目环视，左右崖壁，相翼诸峰，皆来朝拱。其上洪崖钜石，玲珑嵌透，重磊折叠，势若欲坠。大树倚崖而生，纷披夭矫，屈如钩曲，伸如虬攫。盘踞危石，倒挂峰巅，险怪之势，可骇可愕。由此仰睇，四观峰尤孤危峭峻，矗刺青汉，郁郁苍苍，云霞乱采。峰西，隔㴱涧大壑。降望檀花箐，林木层㴱，树色遥绿，连绵数里。东南下数百步，皆行老树、乱石中，藏头庵故址存焉。后上三十步，有崖嵚崎峻，纵横倚凸。峰峦数十，高广者丈余，低小者七八尺。尝有玄鹿游息于此，因题曰玄鹿崖。右五十步有穴，为玄鹿洞。其间素壁百寻，一望可四里。其上别有峰，高十余丈，广四五丈。崖作翠色，宛若列屏，乃命曰翠屏峰；与仙掌峰相望，竞秀争奇，各有好势。其他层峦断崖，指顾森列，不知几许。大约鸡足之奇，华首一带为最，李中溪屡言之。特以处境荒僻，不甚著名。又山径险峻，游览者未尝适足。偶因眼藏、把茅邀往纵观，始尽领其胜。肰则山水名胜，藏隐幽遐，而不经名人品题，遂终不见称于斯世者，可胜道哉？
由法界庵后土坡斜上，路径欹侧。策杖而前，松涛响谷，山翠侵衣。西北行四里，仰望树林㴱秀，崖壑尤奇；泉流汩汩，鸟声上下。再进五十步，至狮子林。从此，路愈陡峻，欹仄斗折，十步一回。攀援而登，东转数武，忽遇一崖，横突碍步，苔蚀累纹，高削瘦皱，崖头状若大士像，是为观音崖。阔八尺，长十步，高丈余，上可坐五六人。崖后有小静室，松柏环合，翠蔓蒙缀。崖下一石，为跏趺石。尝有行僧趺坐其上，因名焉。过此，扪壑而上数百步，竹树间见茅屋，即念佛堂。石径纡回，松竹交䕃。梯石而入，佛像庄严，堂廊精洁。前有小楼可四望。右有茅亭，亭面有平地丈许，下临㴱壑。亭之上又有石，石左有泉，水从石窍泻出，大䥘和尚题之曰石漏。左隔茅屋。东北隅十余步有洞，高六尺，阔四尺，㴱一丈二尺。杂树森翳，水从洞中流出，清冽明洁，名石漏洞。自此东南行二十步，左折上坡，入㴱林，临小溪，渡木桥。稍北上三十步，得一石，广裁丈余，厚二尺所，上可坐十人。其石青白色，如云之覆地，因命曰片云石。西去四十步，又得一洞，昂突而起，高丈所，广五步，㴱七八尺。大树盘踞洞门，名之曰云归处，又呼为石广洞。昔为禅栖之所，今荒芜无人矣。大约林间静室四十余所。兵燹之后，隳颓过半。其尚存者，皆依崖凿石，架木梯空，不避奇险。肰比邻相接，高下往来，不过三、五十步。风雨之音，动静相引。静室之旁，清泉、怪石、修竹、名花，偃蹇突兀，鲜美精洁，俱堪娱玩。林周四十里，其中幽洞奇石，危崖阴涧，笔不能述。兹林之胜，殆鸡足首冠矣！余向游罗汉壁，登四观峰、华首门。凡山川之胜，林壑之美，以为皆我有也，而竟未知兹林之幽胜！则人世间事，其遂可意见测乎？是为记。
子春三月八日，游狮子林，宿念佛堂。次晨，从东北行百二十步，南下陡坡，穿林蒙葛。又百步，于㴱涧中得珠帘水。崖壑怪险，竹木森密，四围阴翳，仰视不见云汉。水从树根迸出，莫知其源。崖阔八尺，高丈所。其巅突出二尺许，水从崖顶漫下，不与崖附。缓注不，飞溅迸散，作千丝万珠，淅沥潇洒，恍若垂帘。水离崖二尺，其中冷肰虚道。人顺崖穿过，衣不沾濡。其飘萧之状，如凉风细雨，又如寒月霜霰。纵玩久之，怡目逊心，莫能自绝于其际。崖上多生长卉细树，披拂崖巅。其下又有软草乱石，杂生绿苔。水溅其上，别起花采篆籀之文，乱人心目。其凄冽幽邃，每令人骨寒神悚。非耽奇绝俗、玩物遗身之士，未易领其胜也。
九重崖，高五里，横开四里。从片云居后上集贤山路之中也。自下及上，树木若一，而尤多细竹、小笋。路径萦委，十步一折。盘肠数十曲，始至纯白室。由室东上梯石百步，过山月扉旧址，石垣、石扉、石池、石灶存焉。此处林木愈㴱，竹篠愈密，蔽云闇日，清冷幽邃。苔径险狭，仅可容足。倚杖而行，莫敢下视。而微涓细流，前后齐发，清响相答，如奏管弦。洞穴石隙，兰蕙生焉。藉草而坐，清风骤至，煽动崖根，泉石俱馥。复觅路前进，穿林披葛，上高崖，北转峡口。攀木缘萝，西北上，九回乃达崖巅。岭阔丈余，起伏委折，烟岚缭绕，巨石横亘，古树欹立。崖连九叠，故有九重之名焉。崖上踞坐俯视，遍山诸梵刹庵院，一一可数。其间峰岭崖嶂，俱如蚁垤培塿。趋赴其下，崖右有峰，顶平可一，四周丈尺合一。石纹皴皱斑剥，厥状类鼓，其旁杂树森翳，所谓石鼓峰也。崖壁险，下临千仞；而其上则大道平直，径通四观峰顶。从下仰盻，则绝壁危峰，隐天碍日，岂复知上之仍有路哉？
子春，大䥘和尚纂修鸡山志，命余偕道友知空遍探山水名胜。凡兹山之峰峦崖壁、涧壑溪潭、树石洞泉、断桥古碑、荒亭废阁，无不搜讨。而景之奇胜幽险，则琼楼山一带为最。山自放光寺后直上，至四观峰，插空矗起，凡十里许。仰面上视，壁立万仞，莫可攀跻。及披蓁篠，穿古木，援萝扪崖，则微有磴道。沿谪星石西行二里，至磐陀石。溯一滴泉，过龙吟壑，上小猢狲梯。半里，为东峡瀑。又西一里，为落伽洞，昔行僧大千居静之所。此处攀蹑陡崖，下临千丈。飞猿㨗猱，亦艰于登降矣。复折而东，登小澄台，于藏头庵畔见玄鹿二，呦鸣而过。又西上一里，为鲁摆静室。北过藏书峡，陟楞伽崖，上为羚羊洞。洞左东行百步，为收蛇洞。又东过二百步，为叠书崖。上悬软瀑，细而无声。再百步为小华首洞。东行里许为小桃源洞。昔有避世之士，隐栖于此。至今洞口山花盛开，仿佛武陵溪头也。自此登长离崖，上凤头峰，眺阿难台，过华首门，踞阿阇石。又西行里许，为古佛洞。其下为八功德水。又二里为漕溪水，上即漕溪庵。更西一里为烂柯石、伏虎庵、拜佛石、玄关洞。隔涧为妙高台。玄关之上，有宾苍阁旧址，乃李中溪先生读书处。由玄关顺崖而下，大石二块，直立如碑。高一丈，广四尺，即无字碑也。此时夕阳衔山，暮云归岫，探讨之志，尚或未倦。将过流云石，跻仙掌峰，穷极乎云㴱不知之处。倏焉风雨骤至，加以崖径愈仄，不可复进，遂偕知空曳杖而。故此处又云杖处也。
由明歌坪西行山径，松阴外苍崖万仞，积翠含烟。不二里至放光寺。寺门有石，高一丈二尺，周五十围。上可踞十余人，名曰金刚石。由寺右逾西崖下，石路回折，荆蓁丛积。穷泉之源而行，三百步外，林木既邃，路复险仄，人迹罕经。有大石矗起崖侧，名磐陀石。其石高五十尺，周围四丈余。上下如一，面平正若圆镜。倚崖并起，而不与崖合。架木为桥，度空蹑其上，上有小亭，昔为修静者所居。亭外有古木数株，皆虬枝秃干，悬挂苍藤。大石左百步有小石二块，各高丈许，亦如大石状，名小磐陀石。石右又得一石，曰半落石。两旁皆乱石攒簇，叉牙磊落，积藓凝苔，千状万态。又西行八十步，隔㴱树闻水声潨肰。缘壁下寻之，壁高六丈，飞瀑悬焉。其流细，响若鸣琴。对之令人神清骨寒。从此踞石上望，则悬崖削壁，不可穷也。
夫子序五伦，而独于朋友增一交字，则知五伦之道，皆赖朋友以相通也。肰则人生于世，亦何可一日无友哉？余遍游海内，足迹所至，声气至焉。独来滇南三载，求一共语者不可得，每疑朋友一道，至此而穷。岁子，游鸡山，兼有修志之役。探访泉石，无隐不历，无奇不搜。自春徂夏，乃于兹山得四友焉。四友维何？华首门，吾奇友也。门高十三丈，广六丈。飞檐突出丈余，中裂一隙，宛肰双扉。佛经皆云：迦叶入定此中。门状既奇，而崖壁直削，上仰千尺，下俯万仞，横开四、五里，矗直陡立。虽猿狖登陟，亦穷于攀缘。天下山崖之奇，目中罕见其埒。生平结纳之奇，亦未有奇于此友者矣。若玉龙瀑，则吾清友也。山中瀑布五六处，而玉龙瀑为最。悬流千尺，电散雷辊。自解脱坡望之，真如玉龙翔舞，随风飘掣。烟岚隐现，山林掩映。出没断续，观之不足。不谓之清友不可也。又传衣寺前有古松焉，吾老友也。松身大三十围，高十余丈。斜出三柯，飞霄蔽日，虬屈万状。岁寒之盟，非此老友，其能后凋也哉？得是三友，以为交道广矣，可以泄荒裔之耻矣。乃最后得一奥友，则华藏洞是也。洞在山后二十里外，㴱一里许。其中，石乳凝结，大小高下，多所象类。凡人物器具、花草虫鱼、幡幢钟鼓、床廊塔宇，无一不备。而幽窅奥曲，绝出意想揣摩之外。友至是，亦非生平要结所能至。是四友者，殆与余有夙缘乎？嗟乎！游滇三载，不能通一声气，自叹交道之穷。肰穷则变，变则通，乃于山中得良友四，岂偶肰哉？呜呼！今之友，非名利相高，则声势互倚。甚至假道德以标榜，借文章为援引，是固吾四友之所羞也。当今之世，其有能与吾四友把臂订交者乎？余殆将师事焉，以为声气重矣！非是，则有绝交论在。
余在蜀时，即闻滇云有山，名鸡足，心甚慕之。岁戊戌，随大䥘和尚至滇，游苍洱，住三塔寺。数月，浮海东过宾阳六十里。长松荫冈，松下有桥，名五叶桥。桥前三里许为拈花寺。寺后有山，名苍波山。重叠层涌，有若波涛之东注也。左折三里为白石崖。崖畔楼阁参差，洞穴幽秀明洁。又二里为雪阴桥。桥左三十步，有亭临于乱石上。石下乱水涌出，吼声如雷，名河子孔。桥前一里入灵山一会坊。过此七八里，㴱松驰道，道旁梵宇间杂出没。遥望西崖，有瀑布一泓，顺崖飞下，冲激作响，有冰车、铁马之声。已，上钵盂峰，左过钵盂庵、悉檀寺。寺后里许，为片云居，䥘师挂锡于此。右邻古雪斋。西去数百步，即白云居、断际处。而法界、大乘、净觉诸庵，皆环列焉。由石钟、大觉，过寂光、胜峰，上迦叶殿。跻石磴数里，绕铜瓦殿，缘猢狲梯，历三禅天，登四观峰。峰头四观，千态万状。望西域雪山，耸插霄汉。点苍十九峰，积雪如画。洱海、金江环前后，一衣带水耳。顶上重楼高阁，金殿古佛，森严钜丽，足厌游目。䥘师题额其上，曰西南第一名山，肰哉！从顶西转华首门，石扉高广，两扇中裂一隙，僧云：尊者捧衣入定时，石门自开。定后复合，以待弥勒。有双塔立于门旁，虚阁倚于崖上。俯视放光，绝壁嶙峋，不计其几千万仞矣。左右飞泉溅激，松涛应响；夕阳衔山，白云满衣。遂下长离崖，旋明歌坪。访白井庵，与南无禅师徘徊月下。援笔记之，庶几无负斯游也。
栴檀林在文星峰下。右去一里，隔鸣琴溪为补处庵、白云寺。溪头西望，即罗汉壁，陡削千仞，险峻嶙峋，攫云搴雾，连亘数里，为一山奇观。左去里许，隔栴檀溪即狮子林。其间长松芳草，修竹名花，山静林幽，另一天地。以路径迂僻，故游轩罔临。衲子习静者，多或结庐于此。栴檀林佳处为烟霞室。山势开敞，后结小楼。三面环以禅室，野花山茗，竹径泉池，周映前后。右去百步，有眠狮石，高一丈六尺，广九十围。层叠两级，攀附而上，可坐十余人。石隙生大树，荫被此石，笼罩娑婆，实具奇致。由烟霞室东北斜穿山径上二里，为玉霖轩，即余禅栖之所。近轩数百步内，有止月庐、毕婆室十余处，今皆榛莽荒凉矣。轩北石路回斜，约三里，上有老僧崖，高数十丈，宛肰老僧危立。崖上有石坛，栴檀溪源从崖而下，至轩左为栴林瀑；横斜下注，激涌作势，牵曳烟岚，摇荡林影。夏秋之间为最胜，至冬春则凝冰积雪矣。轩势面南而门东向，盖为观瀑设也。轩中则讲席禅榻，夏腊不废。而远峰白云，幽崖丛柯，回映负险。加以㴱洞迷岚，飞流截嶂，幽隐窅邃，人迹罕交。自非一念精修之士，鲜或托胜怡情矣。
鸡足山崖壁之奇，无如罗汉壁。自西至东，横开四五里。上下直削，其高不知几千尺，插汉干霄。古木阴森，云霞变幻。下有三径可通，中径从白云寺后而上，右径从仰高峡来，西径则由狮子林而达。余同古道、眼藏，从念佛堂西，穿㴱树、陟危峦，缘岭而行。不二里，俯视栴檀林诸静室，俱在其下。有崖突出岭上，高十丈，势若老僧危立，名老僧崖。去崖百步，有泉流泻，潺湲作声，即栴林瀑之源也。再里许，至碧云寺。寺后百步，倚崖构室，奇险难陟，为幻空室。室左崖为碧云洞。复逾寺西，石路回折，松柏交映。望之石壁更奇，紫翠相间。几一里，至西来寺。寺左八十步为安心处，寺后五十步为凤眼洞。洞右为太华室，室内有泉，沁崖根而出，广可五尺，㴱如之。其水清澄，冬夏不竭。从此缘壁下数百步，至撒手处。右壁下有洞，高八丈，㴱丈余。上有趺坐石，昔仙人杨黼修真于此。洞旁皆老树怪石，不可名状。大约兹壁陡矗直起，削岸无阶。比丘静室数十处，皆梯木架空，附崖累石。久居者习为安宅坦途；乍游者未免临之目眩，望之却步矣。
片云居在九重崖、集贤山下。崇祯辛巳，僧弘辨所建。佛殿三间，左右小房为僧舍。前有平阁，屋宇不甚宽大，而雅洁明净，为一山冠。登阁展眺，则九重崖回抱于左，松杉荫密，隐天阻日。横琴冈正当其前，尊胜塔峰隐现于烟岚树影间，与金毋、苍波诸峰，点缀掩映，最为奇丽。阁前有古梅一株，及千叶桃、垂丝海棠、丁香、杜鹃、刺桐、玫瑰等花，繁茂绮艳，四时不绝。左带回溪，溪上有泉，名点雪。涓流不息，下注溪中。声潺湲呜咽，与钟梵相乱。顺溪而下，有小潭名回龙泉。每天欲雨，则潭中云起如车盖。升至山顶，则雨随至。山居者候之，往往不爽。右邻古雪斋。西去四百步即断际处，无尽禅师寓焉。主僧号惟圣，乃法师自如之高足，盖楚人也。稍北上小坡，即白云居，后倚天池山。左有霹雳石、伏虎石，又有绿净山房，为还源禅师潜修处。南下半里，即悉檀寺，伟丽庄严，实禅栖胜境。此处周回不过里许，树林森茂，山径幽僻。溪泉竹石，与庵院棋错。朝昏课诵，梵呗相引。子春，余与无尽、眼藏、子眉及古道、古笑纂修山志，栖息半载。凡阴晴风雨之变，花月云霞之景，无不瞻眺游赏，徘徊赋咏。慷慨悲歌，俯仰今古。牢笼百态，辉丽万有。文章之变幻于是乎极，则山水之奇亦于是全收矣。诸子习焉不察，视为固然。适古处自黔来，叹赏累日，曰：是未曾有也，不可无记。予因述数言，命书之，以贻后之好事也。
鸡足山为滇西名胜，相传即世尊大弟子迦叶捧衣入定处。予制滇数年，未获游之。辛未冬，奉旨巡历金江，与提军会于宾川。山在宾川之境内，相望数十里，因便道一游。时仲冬朔有三日也。自宾川携诸友西行五十里，宿甸尾村，已近山麓。望山头诸佛刹，隐现灭没，恍若图画。朔四日天明起，行二十里至拈花寺。又十里至山一会，此乃鸡山总坊也。至坊前，僧众俱迎道左。少坐一茶，即上山。十里至大觉寺，寺为鸡山大刹，向来迎驻游山官客者。入寺，进重门，有水一池，板桥渡其上。池中藻荇交横，锦鳞游泳，颇有可观。上殿礼佛毕，住持僧引至客楼。楼前亦有水花池，池畔丁香花盛开，布置楚楚。即坐厅事，午饭毕，携友乘马同游各寺。初至石钟寺，悬前制军蔡仁庵、抚军王在兹诸公扁联，甚丽。茶罢，上寺前钟楼远眺，少顷即下。至悉檀寺，为丽江木土官之祖木增所建。左有藏经阁，颇幽邃。又至古雪斋，傍有片云居，皆极静僻。未久，即上白云居，松径陡甚，诸友皆下马，步而入庵。中亦有池，颇宽，水清甚，游鱼蝌蚪，历历可数。心乐之，因命酒，同诸友坐池头，令歌童打十番鼓，唱清曲以侑酒。薄暮，仍大觉寺宿焉。初五日，侵晨上山，未里许，过寂光寺，寺僧迎于马首。入寺一观，茶罢复行。路皆盘回而上，人马行松阴中，耳目俱静，万籁无声，所闻者惟马蹄声耳。约十里，至玉皇阁。前佛殿数层，悉被禄，惟一阁岿然独存。下马登阁，与诸友茶话。移时又上，三里许，至迦叶殿，即此山之主寺也。数年前亦被禄，殿堂客楼，皆新构者。下马，至殿上礼迦叶毕，寺僧导至客楼，坐而献茶。茶罢，登楼一望，因前有小屋遮之，甚觉不爽；特嘱寺僧，令其将来拆去，以舒眼界。少坐，下楼上山顶。危径陡绝，约四五里，必攀萝扪石而后可上。余乘小舆，诸友皆步行，扶杖而登。数十步一坐，挥汗如雨，甚觉艰苦。至铜瓦殿，后即猢狲梯。小舆亦不能前，遂舍舆而步。先令二人引绳而上，余尾其后，援而登。至绝顶，俯视众山，千峰万壑，皆在眼底。山顶有铜殿，为明黔国公所造，阶砌悉苍山石。近为火毁，栏楯俱坏，惟铜殿独存。坐而饮茶，随至佛殿。殿后旧有天长阁，今亦毁。寺僧谋再建。余问天长之名，僧云：山乃火星，以水制之，取天一生水之义。数年前，有游方僧野竹者，募建塔于山顶。堪舆家言，火星益炽。以故，山中各寺多遭禄。欲拆去此塔，又恐见责于地方官，甚难之。余感此言，因许其建阁，更名天一。且为大理宾川守牧言之，许其毁塔，僧感甚。更至殿后，四望此山之景，来龙千里，万山环拱。金江绕其左，洱水明其右，点苍相望，若辅车之相依，信为福地。遂与诸友席地而坐，命歌童临风度曲。山高风劲，百体生寒，促令暖酒，各饮数杯。饮罢，僧复导引，由后山虎跳涧缘崖而下。其险不亚猢狲梯，而曲折过之。行三里许，至曹溪泉。僧云：其水，雨不盈，旱不竭。汲而尝之，洁甚。又行里许，至华首门，即相传迦叶守衣入定处。新建小阁，塑迦叶像。阁后石壁如铁，崖影若门。崖上有岳外一尊四字，为臬司许无功所书。至此，足力少疲，坐而饮茶。茶罢，又行里许，仍会铜瓦殿旧路，遂乘小舆而下。复至迦叶殿午饭，饭毕下山。至大觉寺，日已入矣。次早下山，北行九十里，即抵金沙江岸云。
自黄钟定，而万事万物于是起焉，钟之用大矣。然宫禁设者，集朝会也；寝庙设者，协宫商也；城府设者，严更漏也。乃若名山胜刹、崇观灵祠，设意固别有在。夫人汩汩于利名，如梦谁觉？沉迷于情欲，如酣谁觉？梦也、酣也，无由觉、无由醒也，故钟昏振之，使闻者清夜气；晨振之，使闻者作旦气。钟之设于名山胜刹、崇观灵祠，其用又如是。鸡山迦叶殿旧有钟，毁于回禄。僧慧闻谒余，请复所未备。爰可其请，选匠购铜，历月余而衅成。所谓大叩大鸣、小叩小鸣者，非耶？爰记之。以冀夫从闻思修者。
时大清康熙三十二年岁次癸酉春仲月吉旦，和硕额驸加一级。提督云南总兵官。右都督诺撰明。碑记嘉靖二十六年，余游鸡足。将至袈裟院三里，有老僧执炉远迎。余问：何以知吾来？曰：夜三鼓，殿钟不击自鸣三声。以往来占之，当有吉祥事，故出山探听。果有大贵人登山，此山灵预报耳！及入殿参礼，见空碑卧地。曰：先师欲请大人作文，日复一日，因循数年。先师去世，众徒望门逡巡，遂至今日。余叹曰：此钟鸣之因也！乃援笔，为书院之本末于石。院在山半，去大顶六里。永乐间，羽人结庵。成化间庵废，僧圆庆始创兹院。以此山为迦叶尊者守衣之处，故名袈裟云。岁元旦，四方慕圣迹而来者以万计。未至石门五六里，山益峻，磴益陡。游人至此，骑者止，徒行者息，饥者待餔，渴者求浆。肰岩倾屋狭，置炊无所，客颇病之。庆乃凿岩拓地，为殿，为楼，为门堂，为厨湢；置陶甓、作旨蓄以供客。于是宾至如归，游者日以众。庆传可义，嘉靖间添置常住，接待云游，院用兴盛。可义传悟成，万历间泻铜像，重修寺宇。悟宇、悟教亦相与戮力，兹院遂与大刹并称焉。
鸡足游观之胜，在华首一壁。肰游者往往并壁而行，视壅于壁，得其十之一，而不见壁之全胜也。大顶西南行里许，有磐石出于绝壑之上，可以坐啸，又名拜佛台。一登此石，则华首千仞，苍肰起于东北，令人意动神竦。全壁之胜，举在目中。游观之奇，无有出其右者。阳既于大顶建释迦殿，至此募人出赀，授僧真净，命建一阁，将读书其中。顷之阁成，赵雪屏题曰宾苍。阳尝徐物色之，其横绝地维，如细柳淮淝之阵，示人以勇；其顿挫起伏，千态万状，如、之赋，示人以文；其峻拔不可径而造，又如陈蕃之榻、李膺之门，示人以介；其正色不阿，如古纯臣之立朝，示人以忠；其静默不言，如古圣贤之相授受，示人以道。登此阁也，则此宾苍肰而来；泉声、树色，无非示我周行也。大哉宾乎！命童子识之。
天地之中，有山曰须弥。环山为四州，南曰阎浮提，今之中国与五天竺是也。其地向离，故其人刚健明利，非他洲比。诚习之以善，救之以道，其入圣可立待也。故诸佛兴慈，以次降生焉。释迦佛后，应补佛位而降生者，曰弥勒。释迦命大弟子迦叶持佛衣，待其出而授之。饮光入定鸡足山，盖正、像、末三法未竟，故俟时也。先佛在灵山拈花示众，独迦叶微笑，㴱佛㫖，故命之以传衣。传衣者，传诸佛之心。此皆夲实之语，非夸诞也。按内典：鸡足与耆崛山相邻。此地在唐以前，原属西域天竺界内；况世传小澄之事，石门訇肰中开，实为灵异。且闻嘉靖间，有僧栖石门三载，尝于定中由石门入，见殿宇绀碧，沙门众多，榜匾联偶皆金。历历记忆，世间老于文学者有不及。谓非佛祖灵地，可乎？石门之下，时见光瑞。或圆相，或摄身，与五台、峨眉大都相似。余即其地建创精蓝，因字之曰放光焉。枕崇岗而列屏嶂，襟抱比密，风气翕藏。至其地者，则见诸刹皆在山之肩背，而放光独当胸臆之穴，为可嘉也。余乃白诸名衲，上自大顶，下至寂光、胜峰，合诸刹而为伴，从放光以为主，岁祇一期。长者百日，短者半之，又短者又半之，岁恒一周焉。庶通假有借无之名而入实相，忘体空折色之迹而造真源。当有入弥勒之宝楼、迦叶之笑、拈世尊之花者矣。彼区区致疑于石门之开闭者，又恶足与议哉？
鸡足山巅旧有浮图，俗传迦叶尊者入定其下。每遇风雨，则灏渺笼葱中辄放光，似霞非霞，似火非火。自塔而起，旋绕峰峦，照耀林木，故俗呼为放光塔云。历年既久，圮废因之。子春，余游此山。自胜峰而上，履崇崖，陟危梯，达塔所小憩。见塔仅存旧址，叹息久之。数老衲向余言曰：此山为西南名胜，与五岳、太华、峨眉诸山同称。其间梵刹以百，皆美轮美奂，金碧辉煌。渐至山巅，则景象萧瑟，仅仅一塔，犹肰隳颓。且山之名胜，谓是迦叶道场。使迦叶间居塔下，顾坐视其隳颓，而各刹则巍肰焕肰，极其美丽，是剥本实而茂枝叶也。遂与二三同志议修复之。旧制短小窄狭，且以顽石实其中，故随筑随坏。兹则以石为基，以砖为骨，以铜为顶。结构管束，类以铁为之。中虚外直，七级四方。方各丈许，高可百尺。玉柱标空，金精耀目。自下方观之，不啻如在天上。即阿育王般若塔，莫是过矣。所以壮鸡足之伟观，舒迦叶之灵气，不在兹乎？经始于辛丑三月，六载未就。丁未仲春，侍御周公懋相西巡登览，厚助之。刺史李公应霖捐俸，委官刻期督率，遂落成于是岁五月，故援笔记之。
鸡足乃西南灵山。释迦大弟子藏衣处，即所谓华首门者是。余为诸生时，闻近溪罗公以绵裹膝登其顶，窃意此必非人迹所可至。岁之春，余巡沧洱。事竣，取道邓川入山。雨声淅淅，心讶山林其无意我哉？过放光、寂光二寺，宿于大觉。抵夜，雨霁。诘朝，乘肩舆过补处。有西粤苦行僧如正，年八十余。进而叩之，大都多劝为善语。为题雪衲苦修四字。上至迦叶殿，履石磴，为兜率庵。门垣逼路近尺许，下临绝壁。稍上，至铜佛殿。又东，为袈裟石，衣履迹宛肰。僧云：此处可观日。从此上猢狲梯，石芒外露，履纳其中。攀缘而登，手恒在顶，膝恒在胸。所谓前人之足触后人之帽，非虚语也。数息，乃至顶。点苍如豆，洱海如杯。五百里内山川皆在目中，印土雪山咸临几席，翛肰有御风冯虚之想。从此下束身崖、礼佛台。东过曹溪、功德二庵，以水得名也。又东则华首门。东为罗汉崖，下即杨黼修真处。又东有静室，乃关中僧如唐所创。遂循故道下，抵大觉宿焉。次晨，过龙华、石钟二寺，入大士阁，额曰西来第一山。是游也，履迹所到，仅涉兹山十之二三，肰其大端可观也。是山罗、李二公题咏颇多。余惟宇内名山不少，往往以人见重。苏之赤壁，杜之草堂，李之采石，尚使人景仰；况濂溪、考亭，千载草木犹香哉？二公皆阐绎圣真，斗山后学，而先后游此，可谓非濂溪、考亭也欤哉？乃为树亭于要路，曰罗、李二先生游处，题之曰仰高。并为纪兹游与所以树亭之意，使后游君子，知探奇览胜不足为山重，要有所以重此山者。
盖闻大道先天，妙启无生之秘；灵根出地，顿登有觉之门。积着成迷，陶钧不能运其变；缘闻入悟，欣厌无所介其怀。固非方隅可得界域，意想所能思议也。粤自帝车南指，揭七耀于昆弥；佛钵西来，绚五云于震旦。经驼白马，雒阳征神旭之祥；刹建青龙，新渚感浮楠之瑞。归依练若，彝汉同风；咫尺耆阇，山川特异矣。鸡足山者，益部之神丘，金方之福地也。崖盘九曲，峰偃三支。绝壁云霞，映藤萝而散采；诸天日月，耀若木以恒明。洞藏振海之潮，篁涛卷雨；峡度慈云之径，石阙行空。灵山雪岭，让其清幽；龟岛雒伽，同于培塿。故迦叶波守衣以待弥勒，涅槃之双树犹存；暨僧小澄起尸以化蒙彝，华首之半门自辟。仙居从天竺飞来，香阜分儴佉王气。肰而黄金未布，卓锡无期。团焦两毁于郁攸，无鸡渍羽；栋宇久隳于禅窟，有鹿为场。岁月已淹，盖有年矣。丽江世授太守加参知政事木君，体玄迈种，味道忘餐。现护法宰官之身，具大善知识之力。超肰远览，慧居六度之先；卓尔澄心，义彻四观之奥。相阴阳以开福梵，结因胜而考蓍龟。菲食恶衣，赋集三千缗；累黍抟沙，经营二十载。乃致子来之众，庀毛聚之材。约椽轰鸣，不假阎浮驱万鬼；轮囷焕起，无烦喑哑助千工。鸟斯革而翚斯飞，山为砺而河为带。题曰：祝国悉檀禅寺。其前丹楼五楹，绀殿十笏，岁时祝延之所也。鸳蓝门外，银榜昭；龙尾道中，璇台爽垲。借西方极乐之土，为北辰环拱之区。三界百祇，率龙象而拜舞；千峰万壑，随嵩华以欢呼。所愿宸极昌熙，永敛箕畴之福；皇图巩固，上同兜率之天。此则葵藿之精忱，廉陛之大义也。岂与寻常杂宣室之、扆参香城之位者等哉？于是珠林䥘落，宝所联翩。月殿云阶，拱金姿而映发；锦砖缥瓦，翼猊座以高趺。天王示变化之端，如来现慈悲之相。讲谈席布，晨昏讽诵之音；经阁幡飘，远迩蛟螭之影。耆旧学者，把臂入林；搭挂道流，随心结夏。香檀舒荫则群暍咸苏，法炬县光则重昏尽晓。至于烟霞佳趣，山水清音。远岫疏林，夜发鱼山之响；灵湫伏濑，寒抽蛇壤之泉。松风共宝铎齐鸣，岚翠与天花并落。牧歌樵唱，韵绕精寮；忍草优花，香弥叠嶂。四山积雪，吹凉火宅之魂；百里洪钟，敲醒尘劳之梦。信仁祠之钜丽，柰苑之奇观也。是役也，经始于丁巳之嘉平，告成于申之林钟。适余方有入贺之行，而众以征言为请。夫省方登封，臬臣之惟职；扬休祝圣，五服之同心。遂倚脂车，粗陈梗概。铭曰：大道浑沦有闻乃先惟神妙物惟教统天吉树道成香檀相起象驾东驱鹫峰西峙衣传迦叶法演摩腾千流片筏万劫一灯孰其作者留兹筌蹄谁其述之沈灰抟泥鸡园既彝雁堂为隰龙去潭空鹤归林寂道以人弘法由心转微言未绝胜地斯显穆穆守君奕世铜虎克孝克忠允文允武舍彼已趋耽兹净业百堵俱兴四天爰协彤墀砥平紫殿恭祝蕃厘山呼雷动郁郁丛林煌煌丹雘夏藻敷棻秋莲布馥风柯夕籁月镜朝容壁铺锦绣峰吐芙蓉既妙庄严亦饶佳趣铁轮不烦金地自布迦毗无域菩提无根惟德惟善觉法之门名山不骞贞珉可纪与国同休令闻不已苏长公尝言：古今画水，多取平远细绉。其善者不过能为波头起伏，与印板水祗争工拙于毫间耳。唐广明中，处士孙位始出新意，画奔湍激濑与山石曲折，尽水变化，号为神逸。夫论水者，无不之江、之河、之海以为大观，而孙位之画，子瞻之评，乃在于是，不亦奇乎？鸡足泓峥萧瑟，名闻海内。而诸峰秀峭，插于云表，固不可名状。至崖际县泉，更洞心骇目，令人徘徊不能去。盖洄者萦，奔者漱；其垂而下者，如飞烟匹练，县挂千章之木杪，试与九嶷五泄争胜。山中诸泉，大概会流于兹。泉上石平，可许，若席若堂；水流约略石隙中，又若斧凿肰。稍右数武，为攒峰叠嶂，若限阃奥。折而左，崖石陡峻，若狮蹲虎伏，壁立千尺，势不可少待。阁据泉上游，其中洞肰若城栏，其下流声瑟瑟若津梁，其上供白衣大士金像。弘敞四达，入之可以观泉之来，出之可以观泉之往。奔腾直泻，坠之潭，有声潨肰。而两崖烟霏雾箐，即六月盛暑，犹寒气逼人。阁前崖置亭，以便观憩。坐对之久，觉朱藤绿树，与金碧素流映发。即孙处士染毫伸素，当不过是。夫兹为迦叶道场，輶轩之至无虚岁。名僧卓锡，开士幽居，咏歌点缀，几无剩赏。斯泉独蒙茸草昧，至今始发其灵，岂有待而肰耶？仲尼亟取于水，归诸知者之乐，彼有所也。余非其人，姑记之以俟来者。
世传鸡山迦叶，非迦叶佛也，乃大迦叶波受文佛传衣以待弥勒也。于稽郡乘，位置耆阇崖东北，后支如距，前支如爪有三支焉。中支之半亘有梵刹，崇奉迦叶，号迦叶殿。直指张公登山四顾，指猢狲梯曰：观绝顶，奇气笼盖此梯，人马愁度，天所以限仙凡，徘徊楼台错落如挂，似非人迹所到者。肰则，迦叶之殿当建此顶。命僧绘图来观，乃于天长阁前，剃其灌莽，平其坎坷，得佳地。建殿五楹，山门一座，耳廊各三间；外筑以城，高八尺，周围一百余丈，四正有楼。按图经营，鸠材于山，陶缶于麓。登登丁丁，声乱飞瀑。计落成凡几阅月。金碧辉煌，兀突天半，称鸡山丛林第一云。由是至止者皆曰直指功德无边，迦叶法轮常转。使永传而顾祖，历浩劫而难灰。天工陪奉山游，与闻巅末。恭承命记，因次当日语，付之石焉。
夫谈滇中名胜，必曰鸡足。其山形纡折，林木郁葱。诸禅宫贝宇，森严绣䥘，居肰上方佛地也。独一绝顶，寥寥亭台，为风雪所侵，几成猿猱之窟，羽人不堪栖身且弃去矣。游此顶者，历天肰石级而上，舍舆而武者，可半里许。既至，不免气喘汗浃而靡。一税客处，觱发刺骨。即炎暑，不啻朔风肰。羽人献一茗，不移时，循级下矣。余方经营谋度，使栖神有宇，聚衲有房，停车有所，为此顶长久计。而说者相与难之，谓安在削壁之上，而木石丹垩致其巅也。会直指朱公登临选胜，感碧岭之荒落，发赎锾，于林取材，于山取石，取瓦于近麓。算工给直，并力料理。旧有观风台，直指潘公所建，仍而不改。所益者，大士阁护法门及东西两庑。阁之上，户牖四彻，可远眺；阁之下，砌筑坚密，可休可憩。以丙寅二月经营，四月落成。报命于直指，严其门曰天长，盖为国祝至意也。复奉宪檄征他州赎锾，买百金之田以为常住。命僧来秀主其田，以供香火。是为记。
鸡足为滇名山，海内有声称焉。余奉檄宾川，而兹山界在封内。每政暇辄登眺，梵刹森列，各标其胜。白云杳霭，苍翠凝叠，未尝不冷肰有出尘之想。岁乙巳初夏，直指沈公按大理，过而游焉。舆履行，摄衣履险，踞华首之顶。一指顾间，风岚海色，争奇炫秀。清磬梵响，时隐隐远散林表，疑脱世氛，从天际行也。既，旋命士伸卜一胜区建阁于上，以供大士。择缁衣实行者崇祀，冀昕夕祝，上延国祚；默以祛灾释患，为生民造福。伸往得形家者言：山岐，而大枝三，唯一小而卑、圆而长者峙于中，盖为兹山大关键。曰：山之前足，当其胜矣！绘图以呈，报曰：可。于是捐赀四百金，命伸董其役。且征得一老僧古言者，戒行如一，人乐归从；兹为劝募。遂于八月经始开山，采木鸠工。为高阁四丈有奇，前楼二楹，左楼右堂相对翼如。棹楔题额、香积蔬圃，罔不周悉；围垣七十丈。越次年丙午告竣，金像随亦焜耀。锡名曰三摩禅寺，以大士所证入而名之也。㫖哉！阁与山称，僧与阁称。则凡住持此山者，未有不思自利利他者矣。鸡山将益生色兴扬、称雄海内也哉！
鸡足，滇西名山，与蜀之峨、晋之五台，海内并称胜者。传衣，鸡足首刹，山形尤奇绝焉。记谓：释迦入涅槃，令迦叶波守衣此山以待弥勒。华首门即其入定处也，此传衣所为取乎？苐传衣，故圆信庵，大机上人所创。嘉靖间，中溪先生与宾川朱守山游，秣马于此，夜复对榻谭禅。大机一达宗㫖，且与其徒印光戒律并严。二公重之，遂捐金复创招提。前起高阁，题曰天下第一名山。望中林木青葱，云山回合，可以涤尘襟而纵远目，真奇概也。直指诸使君按部地方，靡不争睹其胜云。法界上人名曰寂观，印光之徒也。往承衣钵，栖迹兹山，戒律一如其师，尤多证入。曾建藏楼贮经，盖行僧乎！又举高僧所庵名真澄者为上首，余殊礼致之。方议春秋开讲，居无何，忽有禄之变，时万历辛丑元日也。明年法界诣余，请曰：寺已灾，不忍见此煨烬，无亦劫数肰乎？所赖明公鸿力，一兴复之，庶福地不致丘墟，山灵幸矣。余喟肰曰：厥功甚钜，肩任之难也。云：一水无以和羹，一木无以构室。诚得有力者赞之，庶几哉！随谋于慎吾杨君。君曰：再创禅林，势自难已。苐所乏者，财也。公倡之，余赞之，不足者募之，可乎？余曰：得之矣。遂自肩厥事，为之经始。议采木于诸山，慎吾亦有所助。正殿鼎建诸费，余悉佐之。又募诸缙绅及境内善信，共赀若干。未足也，法界复以自置田易价充之。逾年，大功落成，规制视昔甚弘丽。计正殿三楹，高七仞，斗拱错陈，上凌碧汉。中殿五楹，高三仞，栋宇巍峨，成以良材。左作大方丈，右作大禅堂，各三楹，俱与殿称。左后为香积、为寝室、为经楼。前为寺门、为宝坊，不一而足。殆一时之鸿构乎！殿塑三如来，皆铢衣璎珞之像。中则余与慎吾庄严之，左右则洱城世官杨如槚、龙关八十老人苏得贤所发心也。阿难、迦叶则自全忠为之。其未竟功德，又不能不俟诸善信焉。诸山谓寺成，余应有记。余曰：寺之废兴，数也。数应废，不能却劫火之不焚；数应兴，自能致天人之协应。即绀殿之巍峨，龙象之赫奕，虽出诸檀之助力，乃冥冥中幽赞其成者，岂不微也？异日有总持为空门之护法，复得任事之僧如大机、如法界焉，则香火常新，秪林有赖。兹寺与兹山同其悠久，可以寄吾心于百世之下。脱或蹇力，不胜香象之负，祗有踣蹶耳，岂余所望于后之人哉？噫！睹兹刹者，当知所兴起矣。
古者天子诸侯祭望山岳，以其能兴云雨、济化育，厥功茂也。而当世所称四名山不与焉。肰而天下士庶，无愚智贤不肖，奔趋瞻慕，仿佛灵迹为奇特，转相告语，有恨不及见者。岂真佛法弘妙，感服固如是乎？昔大雄氏四十余年，导引无边。及其末，以正法眼藏独付摩诃迦叶。叶入鸡足山以定，阿难尊者以宝香貌之，至于今弗替。然则鸡足当首四山而又不与，何也？曰：远也。自须弥山王分枝擘脉，遍四天下，崇峰邃谷，莫知纪极。以其远也，祭望缺焉。即鸡足为宗㫖渊源，犹或遗之；况夫人七尺之躯，百年之寄，道业㴱厚而踪迹隐约、名限疆域者岂少耶？是山有八大刹，有赐藏四。兵燹迭罹，半付劫灰。僧慧辉为破山老人四世孙，住持迦叶殿，睹其厄，伤焉！爰走姑苏，苦募四寒暑，遂得正藏三百三十函，为卷六千七百六十。贮以十四箱，并诸佛像，庄严以归，而远乞记于余。或谓三教圣人，皆以无言为宗。当尊者拈花时，宁有点画尘屑齿牙间？数千年惟藏是崇，忽而御赐，忽而烟消，未闻西来真意有此起灭也。况如来密义不可思惟，结集以还，编次重译，已稍履迹之间，展转论释，辞意哤杂。有识者叹之，恐微笑者今且大笑也。李子曰：夫天不言而四时行，道无名而文字通。谓文字非道，犹舍四时而言天也。且夫虚空之中，莫非水火，人奚见之？及索以阳燧则炽，承以方诸即液。一切典章，若尘积，其实等虚空也。人恨不持阳燧、方诸耳，何惧不遇水火哉！当今末法，行愿疏薄，各矜少得以为贵。及夫同道分镳，拆正无术，外者横加排斥，即偏师左次，正缘寡陋积习，无复广学多闻者融理事而具辨才故也。古人谓：益人神智，罔过于书；般若精进，旷劫莫殚。中华之教，以简奥为体，学者徒以一二字训释，辄云贯挕，甚有讹谬相承不自觉者。内典之妙，从象胥中，不厌详密。鼓吹斯道，良非一端。斯所谓智慧泉也。肰则辉公是举，岂独揭人天眼目于洱海天南？即其所经涉应求间，无量善信资助传说已，莫不知有正法眼藏所从来。固知宾川之松，望风指；法宝之气，烛井、鬼而光遍河沙。鸡足一山，当自立名。五岳不必六，四山不必五，夫何远之有？
鸡足山相传乃迦叶守衣入定处。虽荒唐不可考，然此山为六诏名胜，其来已久。余制滇数年，思欲登之，无由也。辛未冬奉㫖巡历金沙江，至宾川，会提军诺公。山在宾川境内，相望数十里，遂得便道以游。信宿而登绝顶，因见山中庵院多被火者。绝顶亦然，惟铜殿岿然独存，殿后新建佛堂三楹尔。询其故，僧云：山顶乃火星。有游僧谬为建塔，以故火益炽。十余年来，灾叠见。旧有高阁，培水星以镇火，今以毁。欲毁塔，恐阻于官。欲建阁，苦绵于力。余为谕州牧，听其毁塔；且商之诺公，各捐百金以助阁费。三阅月而阁成，僧来请记。余惟鸡山之胜，幽崖邃壑，各有其奇，然而大观皆在绝顶。其南则宾川烟火、洱水浮杯。其东则金江奔涛，漰湃千里；点苍西拱，雪峰北峙，诚胜概也。吾知登斯阁者，凭栏四望，山川之形胜、民生之休戚、边塞之隐忧，必有动乎其中而思为国家赋澄清、计久远；不仅以登高作赋，侈游观而矜逸乐已也。余既因巡历而登此山，又因山之胜概而同诺公建此阁，更思阁以镇火，遂取生水之义，名之曰天一。是为记。
余读中秘书时，即知滇有鸡足山也。自迦叶奉佛金缕衣入定是峰，其名遂显。云霞掩映，鸟翚具瞻，屏峦之所回合，泉流之所答响。贤士大夫赠诗作赋，见诸载籍者，汗漫纵横。咏诵之余，神相往焉。每欲一至其地，以征当否。今幸奉天子命，两抚是疆，自谓夙愿可酬。又因距省尚遥，未遑躬探幽奇。且惟民事是念，家弦户诵，较重于贝叶昙云；上原下隰，加切于高山流水。余日事其所当事，而意中具鸡足观也。戒僧净极者，振锡此山，慨迦叶院藏经烬于劫火，偕其徒慧晖，携瓢荷杖，足迹遍天下。历九年，购经贮之。所谓三车万轴者，罔不具备。因请记于余，兼为余道兹山之景，乃与昔时咏诵无异焉。夫佛之教，无言可传者也，何有于经？即托之经，亦可因什一以推千百，又何有于藏？净极之为，其于灵山拈花示众、破颜微笑之㫖，或未贯乎！虽肰，教以无言而传，亦以有言而悟。学佛者宵中香浮，夜分钟尽，无不可即象以见性。况乎白马驼籍，黄檗阐微，诸维摩所现身设法，得以广纪博采。其为昏衢慧灯，真未可量。净极之为，亦云盛已。余愿居此山而翻研者，不当使迦叶专美也。是为记。
天下名山，盖如五台、峨嵋，乃大菩萨应迹道场。惟鸡足山即我迦叶初祖入定华首以待慈氏之胜迹也。考自周孝王十四年丙辰岁，尊者持僧伽黎叱开石门，捧衣而定。至大唐间，神僧号小澄者，朝游榆城，暮归华首。国人钦其神异，始创精蓝而崇奉之，即迦叶殿也。其华严来脉，自大顶而下，中距一支，贯络连珠，蜿蜒数里。岑峦拱翠，展诰舒文，龙虎交蟠，雄开大嶂。昔为熊豹之薮，嘉靖初间，月潭和尚卓锡南来，德驯猛兽，草创成规。而上足月轮禅师，游化京都，道闻内阙，钦承神宗皇上，奉慈圣宣文明肃皇太后懿㫖，敕颁龙藏，特赐紫衣，奉命还山，乃万历寅年事也。有大善长者张公举、郭公子荣从而鼎盛。丽江府方伯木生公即为建毗卢藏阁，置舍福田。四事悉备，云水麇集，钟鼓交参，道风日着。伟哉，雄冠一山！岂忆明季戊戌春，祝融为祟，一夕摄去。然造物有废兴，而道德原无隆替，良可慎欤！赖有同志抱道耆德数辈，坚心株守，屈指十有六年，诚格佛天，善缘顿际。于康熙癸丑仲秋月，遂感檀越吴公文华，乃豫章名族，旅泊滇南；菩提有种，生知从善，无异给孤之诚，有阇提之效，一力担荷，曾无腻意。建大雄绀殿，供三世如来。左右厢楼曰云堂，曰禅室。过道、山门，皆公独荷鼎新。随置香灯田庄，镌之碑阴。而寺众各各出手，竭蹶从事，修厨庾，构寮舍，补残缺，缉弘规。仅一甲周，遂成弘钜袛园。曰人力拮据，皆因地胜龙灵，始能恢弘若是。讵知今日之大成，实乃千古之壮丽。惟荣惟粹，独耀独彰。宛然帝网庄严，华藏世界之一大观也。盖华严之极谈，谈斯道也；佛祖之所传，传是心也。苐居是山，住是寺，当何以用心哉？孜孜如履冰载道，念念体究无生。出亦此法界，入亦此法界。理事全彰，戒乘俱急。晨昏钟鼓，祝厘无疆；晓夜佛声，自他俱益。则四恩总报，三有齐资矣。今大功告成，宁不叙诸大纲以纪厥胜？癸亥冬，知恒公茧足千里，造九台见访，云：今华严梵宇创毕，请师椽彩一记，以垂不朽。余曰：作记犹易，争奈山居无文。何公曰：正需无文而不可得！故直叙其始末云尔。
大理府邓川州为祈垂慈、复新香火、普沾恩泽事，奉分守金沧道批，据鸡足山各寺住持僧吉祥、儒能、排寂、周辉、悟宽、如满、道慈、归恒、如堂、普惜、普合、性让、元照、玄冥、智元、普林、普润、通文、如常、普胜、超尘、性学、德符、智印、体一、妙定、通泰、周宾等连名诉前事，诉称鸡山各寺院宇所有常住，俱皆十方檀越捐资置舍。奈因节年钱粮，各僧户完纳不前被，康熙元年，内里排将僧等，妄扳置日夫马杂差。前蒙本州于天启年间加察，详奉院道府老爷批允，赏立直勒碑，蠲免一应夫马杂差，以救香火，年久无异，俯照旧例勒碑，仍赏蠲免杂差夫役，香火得以重新，永禁奸究扳扯等情。奉批鸡足古佛道场，寺中之产不过以供香火、赡僧众。兵燹之后，佃民寥落，不致尽成荆棘者几希矣。相应稍与宽恤，仰邓川州查例，免其杂差，报，奉此。又奉钦差分巡金沧道沈批，仰邓川州查例，具报，奉此。又奉本府批，鸡足僧户粮重田轻，一切杂差，久已勒免。杨映等忽行科希啚肥己。何其尘根深重，独无香火情也。仰邓川州查例，具报，奉此。又奉理刑府批，仰邓川州酌议，应否另立僧户，务得公私两妥，并候院道府批示，报，奉此。依奉差役，行唤各寺住持到州，该本州知州刘详看，得鸡足山僧常住田地，原额税粮共壹百㭍拾伍石肆斗叁升零，悉系檀越施舍，田轻粮重，随在里甲。至天启初年，适院道巡临鸡足，僧人吉祥等具诉，被里排科侵收，返殃赔累，准改直立僧户，输纳正赋，其一切夫马杂差，奉文优免，勒碑石尚存。自定鼎之后，大兵云集，公务浩繁，此见役排年杨映等，在于前官具呈扳扯同辨。今僧人吉祥等，复援往例，吁恳新恩，连名控诉。本州敢不仰体大乘慈悲，与之宽恤，以昭宪台菩提之念。相应从前旧例，再沛新恩，其碑内原额并近置一舍，余石之夫马杂差，所当一体蠲免，候详允日行僧遵照，永禁扳，重新香火，以垂宪恩于不朽者也。业经具由申详，钦差分守金沧道纪奉批，既有旧例可从，如详发落缴，奉此。又奉钦差分巡金沧道沈批，如详行缴，奉此。又奉本府批，如详行，仍候二道台批示缴，奉此。又奉理刑府批，仰候各上司批示行缴，奉此。遵将鸡足山各寺住持僧粮，每年佥僧二名，轮流便换应役，自行催办，旧管税粮壹百㭍拾伍石零，并近置新收税粮壹拾㭍石有零，免其额外置日杂差夫马等项，以成善果，以供佛天香火，里甲不得再行扳扯。至于正赋应纳税粮，本折金价各款，与民间一例输纳，不得借此藐州抗法，肆行拖逋。亦不得通同俗户，假借名色，称置常住，将俗粮诡入僧户，希啚蠲免杂。倘有故违查出，僧俗一并究治。相应永禁合行，勒石州前遵守。
大理府宾川州，为恳循例直僧户，以永名山香火事，奉本府信票，奉云南等处承宣布政使司批，据鸡足合山住持僧月潭、可春、道涵、法光、源霔、纯了、如全、守礼等诉前事，词称：情缘鸡足山常住田，俱系远年檀越施舍，非粮重即荒芜，正供难输。兼以夫马杂差、粮丁之苦，僧众远逃，一山棘莽，炉烟寒冷，佛面生尘。幸蒙本州清廉父母垂怜，犹恐钱粮拖逋。遂照滇省诸刹事例，将山门税粮剔出，另立直僧户，自行输纳正额外，蠲免夫差杂各项，招集数僧办纳钱粮，庶赋额不失。幸际天星坐镇，千载奇逢，僧等具诉，批宾川州勒石，以垂永久，庶里甲不致混扳，佛僧沾恩等情具诉，奉批，仰大理府查报，奉此，备行。本州即查鸡足合山税粮，果否照滇省事例，另立直僧户，其正项之外，夫差杂应否准与蠲免，其中有无明避亏额，逐一细查妥确，并将另立直税粮数目，造册报府，以凭覆查报司，酌夺施行。事关钱粮重务，毋得违错等因，奉此。该本州看得鸡足山，不比他处名山，乃滇中之巨观也。■■承平之日，每有高贤贵客往来游览，多捐资斧修葺，以致合山僧众易于支撑，毫不以钱粮差役为累。奈近因遭兵火之后，粮差之外更加召买，僧人逃窜，田地荒芜，寺宇倾颓，神颜败坏。真所谓十寺九空，人烟寂绝者也。共计本州税秋贰百余石，即正项犹恐拖逋，难输其丁粮，差徭安得望其支应。经卑职于十八年见此光景，准照通省之例，将各里钱粮剔出，立一僧户，止纳正项，豁免杂差，此犹可苏其困苦于万一也。但僧人虑其官之去留无常，事之更变甚易，乃勒石哀请恩垂永久，是诚共保名山之盛举也。除将夏税秋粮另册开报外，伏乞宪恩，俯念佛天香火作功德主，慨赐转达批示，庶便遵照等因具详到府。据此，该本府看得鸡足山，滇中称为名胜，往往有奉佛僧真之士栖于此。近因粮累僧逃，以致山门荒废不足惜者。今宾川州将僧户另立，免其杂差。既无误于国赋，复有裨于山门，诚为两便之道。今据该州查报前来相应，俯准勒石垂久。倘蒙俞允，则宪台功德当与山石俱永矣。等因具由，于康熙叁年正月二十九日申详布政司，奉批准如详行缴，奉此。康熙叁年伍月初三日，又奉分守金沧道批，据本府申详亦同前事，奉批鸡足山，近闻粮累僧逃，名山胜地，几为荒废。准如详速行，该州勒石永久可也，此缴奉此。合行知照为此牌，仰该州官吏，遵照来文内事理，即将鸡足合山税粮剔出，另立直僧户，其正供应纳之外，一应夫马杂差遵照宪批，准行豁免。仍于州前勒石垂久，务须极力招集僧人，照旧归山，办纳粮赋，勿致荒废所有。另立僧户、税粮数目，造册报府，以凭转报布政司二道，及本府存案备查。亦不得将里甲民粮混入僧户，如违未便，奉此。合行给帖外，仍于州前勒石，仰合山住持月潭、可春、道涵、悟高、源霔等遵照。凡有僧户常住田遵照详允，另立直僧户，自行照额输纳税粮外，其一应夫马杂差等项，悉行豁免。如有里役人等，混行扳扯起，许执帖赴禀，以凭查究，俱毋违错，镌石永久垂铭。
奉直大夫。知宾川州事。榆关张瑞扬立大理府正堂加一级王，为祈超释置日广济香火事。康熙二十一年六月初四日奉钦命绥远将军总督云贵部院加一级蔡批，据本府申详，康熙二十一年四月初十日据邓川州申详，康熙二十一年三月十一日奉本府批，据鸡足山直僧吉祥、儒能、排寂、悟宽、周辉、如满、圆照、性让、普胜、道慈、超尘、普合、如堂、普润、智元、通泰、玄冥、普惜、性学、德符、可春、如常、妙定、会灯、周宾、通文、慧辉等连名具诉，豁免置日夫差缘由，该州备由加看，申详到府，据此随详批，仰候转详缴批行，去后，复据该州详称，卑州遵批事理，当即将僧户置日蠲除免应，各户僧人尤恐异日纷更，又于本年四月初一日，复据山僧吉祥等连名，诉为吁怜苦极，叩请新恩，重辉香火事，词称窃唯鸡足，滇南香火，各寺庵院，昔蒙先檀鼎建，稍有常住田地，俱皆众檀置舍，或因粮重，或系山冈，送入山门，作为常住，当时钱粮在于里甲，输纳切被里排科之甚。于万历年间，蒙先任本府，电察名山疾苦，详明院司道赏为直，自行输纳，蠲免杂差，勒石府州仪门，永无更异。至康熙四年，本州刘父母官，奉文清丈田地，于额外新加税粮八十三石，当即具控积弊，牢关民隐，不得上陈。自逆政以来，万苦难言，赋税百倍，敛征杂款，千层科，佛炉殆尽，十寺九空，佃逃田荒，凋残至极。古佛道场，悉为荒山冷庙；州前店房，尽成罗刹地狱。盖由里甲不遵宪檄，乱法紊规，拔当置日科，杂差杂泛浮于正供，但钱粮赋役，僧俗宜办，在俗当差，有人丁、有手足。僧充俗役，孤贫释子干遭鞭挞，俗应下程居家者有，僧应下程出俗者无，十倍购买，种种痛苦，哭诉恩星，目㨻垂怜，申详本府，已蒙批允在案。诚恐猾里，阳奉阴违，更加虐害，赏将舆情，再行转达司道各位太老爷俯准，照例蠲免置日一应杂差，复行勒石，鼎祝新恩，以垂不朽。等情具诉到州，据此该本州署职知州魏荣，复加查看得鸡山僧户，因里甲扳害，于昔年诉经院司，批行道府准另立直，自办自输，凡有杂款概与除免，府州勒石见存。近年以来，正款有额，杂务浩繁，僧弱民刁，扳扯有之。且租少粮重，正供输措不前，再加杂泛随征，僧焉得不逃？田焉得不荒？卑州莅任，经征召，买秋粮本米，条编款银，劝谕僧人，勉强完功。诉及置日情由，原非全书款目，不过巧立名色，实乃病民大害。故此，斗冒代吁，请豁蒙批，准免在案。今复再加哀诉，虑恐后日里民罔遵，泣切转详，是欲再行勒石，杜绝扳害，铁案仰叩宪恩俯准，转达院司道，赏将置日删除，准其勒石，德造名山，恩垂永久。等情详报到府，据此，该本府查看，得邓川州鸡足山，为滇西名胜，庄严古刹，释子焚修数百年于兹矣。各寺俱有檀信，舍置田，其钱粮正供，历年自行输纳，一应杂差悉奉院司道批免，勒石碑记现存。缘吴逆叛乱以来，横征苛敛，波及僧伽，遂有里甲扳当置日陋规，如下程鸡酒购买官物之类，僧应俗差，清浊莫辩。本府痛革前弊，严行豁免，今该寺住持僧等，恐日后不肖官吏，仍蹈前辙，具诉该州，详前来除正项钱粮照额完纳外，所有置日杂差伏乞宪㤙批示，俾之勒石山门，永为遵守，不惟佛日增辉，而功德诚无量矣。等因申乞照详，奉批，仰照旧豁免杂差，仍饬令勒石，永示遵照缴，奉此。又奉巡抚云南都察院加六级王批，同前由，奉批。据详，鸡足山固属滇西名胜，庄严古刹，常住钱粮八十三石，于中恐有包揽情弊，仰府转行该州查明，本山、本刹实有多少粮石，准其置日杂差豁免，其余毋得滥行豁免可也。此缴，奉此。又奉布政司批，仰候两院批示行缴，奉此。又奉粮储道批，仰候两院并本司示缴，奉此。又奉分守永昌道批，既经通详部院并，仰候批示行缴，奉此。本府犹恐不实，复行邓川州查僧户钱粮，果否八十三石，其中无有包揽情节，确查具报，去后，兹据该州详称，僧户常住因康熙四年内署事知府刘登云奉文躧丈等，则上下肆易抵昂，僧■未获周知，故鸡山钱粮于旧管内，多八十三石是实。查僧人常住属州境，田地坐落罗川，而里民与僧田相隔二百之遥，有无包揽，岂得而知？卑州再四思惟，不若取田邻及邻近村庄，互结除取。据罗川羊塘里约总孙祚，乡约阮应祯，并百十长，田邻互结存案外，合就据实回报等情，详报到府。据此，除本府备由加看，详覆巡抚都察院外，合行勒石，永禁遵守。为此示。仰鸡足山住持僧吉祥等，遵照嗣后输纳钱粮，止许本山、本刹田地，不得分外包揽，其一应杂差置日悉行豁免。至于里甲人等，不得再行扳扯，敢有故违，许尔等赴府陈告，以凭究治。各宜凛遵，勿贻伊戚，须至勒石者。奉宪大夫。知大理府事王兴禹立大理府宾川州正堂周，为叩请新恩，急苏困累，重兴香火事。康熙贰拾肆年贰月初拾日，奉本府正堂加二级王信牌。康熙贰拾叁年拾贰月初伍日，奉钦命绥远将军总督云贵部院加至正一品仍带余级蔡批。据本府申详，康熙贰拾叁年十月初六日，奉本将军部院批。据宾川州鸡足山八寺住持僧普宜、妙枝、道悟、照彦、源嵩、海聚、慧辉等连名诉前事，词称：窃惟鸡足名蓝，滇南香火。昔释迦文佛之大弟子摩诃迦叶尊者，于多子塔前分灯，奉命入定于鸡足华首门，其由远矣。彼时无有梵刹，行僧多岩居处。至宋、元间，方启兰若，遐迩钦风，节连开达，俱成大刹。重楼殿阁，金相巍巍，檀那植福，有无尽之庄严。以致年㴱寺古，日渐萧条，历沧桑之后，凋零至极。盖因门差之扰，不时采买食椒果、䗥油、椒油等件，兼有考场造备棹橙。若逢科场之年，更加誊录之苦。且是前应用木植枋板，伐尽风脉，株林供应抬送，种种困累，万苦难言。在上恩视为微末，在小民实以难当。此寺倾僧散之余，各寺些须钱粮，旦夕难撑。再加门差困累，死徙无日。幸际爷爷福星照镇，真为千载奇逢。蚁僧等不惮千里，奏请钧示，永镇山门，叩敕府廉所属严禁。倘蒙邀恩，不惟佛日增辉，而功德共成无量矣。为此，匍匐救命，上诉等情，奉批。仰大理府查报，奉此，随差皂杨应美行异鸡足山合寺住持僧普宜等到府，当堂查问。据普宜供称，鸡足山旧有八寺，今只有五寺了。玉皇阁被火烧毁，当家僧海聚已故，下剩的逃窜。寂光寺已为钱粮有累，也逃窜了。迦叶殿也逃窜了。因是当日佛弟子古刹，我们众寺里僧人现在募化修理，剩只有五寺。其香火田土，俱系众檀越施舍的，好田未必肯舍在寺里，都是荒芜薄田舍在寺上。其差徭俱随田转，俱照民例，一例当差。寺上僧众俱系托钵募化，非在家者可比。恳老爷正项钱粮照例完纳，止求门面杂差赏免。又问妙枝、道悟等，所供相同等情。据此，该本府查看，得鸡足一山原滇南名境，其山中花椒、蜂蜜、木植等物，向来该地方官或别采取办，于彼情亦有之。然曩时僧多寺广，可以众擎易举。若今日寺废僧逃，艰于应办，自应悉除。阻官以安僧，无至于杂。业蒙宪台颁立碑文，已经永远禁革矣。则鸡足五寺常住钱粮，除正项照额输纳外，所有一应杂差及誊录，寺须此照水目山例，悉行禁革，俾众僧得以安然焚修，以绵香火，顶祝鸿慈于不朽矣。是否允从？伏候宪裁批示，等因申乞，照详奉批，如详禁革，仍给示晓谕缴，奉此。除勒石永行禁革外，合行知照为此牌。仰该州官吏遵照本府详奉将军部院令批，奉理鸡足一山钱粮照立，僧户正项照额输纳外，其一应杂公务采买誊录等项，永行禁革，不许行累。如有查出，定行重究，仍具不违。遵依报本府，以凭转报查考施行，俱毋故违。除邓川知照奉，因此本州除具不违，遵依报本府转报外，为此示。仰鸡足山八寺住持僧普宜等，遵照本府详奉本将军部院令批，事理鸡足一山钱粮照立，僧户除正项照额输纳外，其一应杂差、公务、采买、誊录等项，勒石永行禁革外，其里甲无知诸色人等，不得妄扳。如违，许僧人赴州陈禀，定行重究，决不宽贷，须至碑者。
大理府为敬陈轻徭之议等事，崇祯十年二月初十日蒙巡按云南监察御史张批，据本府署印同知王呈详，鸡足山悉檀、寂光、圣峰、石钟、大士阁、幻住、华严、迦叶、会灵、宝莲、怀恩等寺，住持僧吉祥、儒能等，常住田地坐落罗川，税粮属于羊塘里输纳。先年周知州条议，十二里夏税秋粮二项、税粮条编一项、均徭条编一项、金价一项，编为合征，责令细户自纳，不许里长包揽，具文通详。彼时吉祥等，赴院诉准批州，并将鸡山僧户税粮一百二十七石，另设直僧户，亲自输纳，不在羊塘里内征收。至于修理、协济、杂、夫马、人丁，因上司巡临鸡足，答应悉行蠲免，详蒙巡按罗批允勒石。嗣后里书卞养正、李正学，将各乡绅税粮，混如直僧户数内，闪避杂差正赋。历年拖逋摊累，十二里士民，有哓哓不平之忿。至崇祯九年署印陈经历遵奉守道信票前事，仰州即将奉旨酌免，存留钱粮编丁则例，作速议妥详报，立等通详批示，汇总回奏，等因该州编审人丁，查此弊窦具由申详，巡按李批，直之名，即自纳户也，该州何时设此？仰大理府细行查核利病，速报本府，将作弊里书卞养正等，并逋粮人户，行提到府，细加研审。僧户吉祥等税粮，历来完纳无欠，仍准照旧直，自行输纳。彭惟梓、孙存寿、张奇、张彦等，历年拖逋，断归本里催征外，革去里书，日后不得再蹈前弊，混入直钱粮。里长猾保，不许包揽科敛，将养正等究招，呈详本院批。卞养正等七名，作奸诡粮，拖逋日甚，不一创惩，何所底极？依拟赎决发落。吉祥等三十四名，免纸余如照实收缴，蒙此，除行邓川州发落遵照外，今据吉祥等具诉，直僧粮，本州先经详明勒石讫，诚恐将来弊窦复生，乞照详允，再赐本府勒石，永垂遵守铁案，庶免奸豪觊觎更张，以广国恩。敕赐皇藏祝延，焚修愈壮，鼓舞名山幸甚！等情到府，据此合就勒石，永垂恪遵。倘后里书再蹈前弊，串同豪佑作奸，未免贻累，许即指名赴府首告，以凭通详，依律究遣，决不姑息。须至碑者：
详允鸡足山僧户吉祥、儒能等，俱照旧仍为直户，钱粮自行输纳。
革里书，日后不得再蹈前弊，混生直户口。
禁里长猾保，不许包揽科敛。
明。赋
繄兹山之岠岟，遂雄镇于南区。既屹崒而窈曲，亦岦岌而崎岖。惟僻处乎荒远，乃阻隔乎舟车。余也，尘情既绝，空门与徒，探嵔嶉而不厌，索崭岩以自娱。遘兹峆崉，驻足踌蹰。每登眺而有得，即载聿而咨且。山川奇丽，诚难为名。井鬼分宿，中台丽星。枕倚番、缅，控引川、秦；襟带犍、牂，沿溯昆明。金马辅瑞，碧鸡翊灵。下植坤维，上承天根。望之霄掩，即之云昏。若夫危峰上耸，阻日干云；横青汉而㟎㠑，插玄霄而嶜崟。悬怪树兮历落，丛修篁兮纷纶。方争高以陡，复嵥颃而离群。绕电虹而濯影，霏霞霰以腾纹。矜巇险兮千仞，羡崒嵂兮万寻。至于重崖峻立，绝壁凌空。下俯原，上接苍穹。直如斧劈，削若鬼工。蛇虺仰瞻而步，猿猱俯睇而敛躬。或有静修之士，好僻耽幽，攀萝葛以登蹑，援柯枝以相求。傍屻屽以构栋，依岊以结楼。凿石溜以溉濡，倚危峉而优游。乃㪅怪石百状，拟似莫举。端若危坐，侧若舞。偃若倦息，突若武怒。尖若刺云，利若割雾。耸若腾蛟，蹲若卧虎。时整齐而行列，时崎砑而龃龉。又有峦透岑虚，洞穴回曲。门闼亏蔽，廓肰空腹。侧身而前，引以炬烛，渐进步而宽平，倏而旷谷。忽峻崿而崖，忽坦彝而广陆；忽渠逝而迷源，忽川纳而韫椟；忽涵滀为㴱潭，忽奔泄为悬瀑。又且乳滴凝珠，髓注文。连引缠绵，紏络断续。或倚盖为幡幢，或竖展为旗纛；或蹲踞为麇麟，或飞舞为鸾鹤；或奇逸如仙鬼，或朴野如樵牧；或树丛而卉茸，或竹笑而花簇；或欹倚为舟囷，或曲直为衡轴；或陈设为床几，或开列为廊屋。骇象类之多奇，咸凸凹以相属。岂天划而神镂？抑仙化而鬼斸？及乎渊泉星涌，汇洕为河；千溪导㳹，万壑摧波。既拂拍而涌浪，亦汭洑而洄涡。方绕嶂而湿云，忽注石而濡萝。高则喷珠而漱玉，卑复激电而旋螺。香积接笕于，花圃引灌于坡岮。或者回溪复涧，乱石礧砢。荡触呜咽，镗鎝咿哦。疑折竹而裂绘，恍曳珮而鸣珂。水声之多变，亦石窍之相摩。以至众流合注，迸出高岭。悬为瀑布，飞空挂影。声逢轰而震荡，气奋迅而汹猛。落银河于九天，驾白虹于㟽顶。曳素练而不收，掣玉绳以长引。日照而雷辊万壑，天晴而雨飞千顷。若乃乘风摆曳，映月晶莹；千珠错落，万霰纷零。或触崖而回折，或洒树而渟潆；或惊飙而旋舞，或抵石而泙澎；或霞光之绚彩，或岚影之幂阴；或飘掣而中断，或激散而霏腾；或注潭而倒沸，或穿林而杳冥。时或夏秋霖澍，弥月不休；千波快泻，万争流。至若澄潭停蓄，清渊泓瑟；神龙伏藏，顽蛟遁匿。境幽险以怆邃，气萧森而寒凓。巉岩飞突而蔽影，古木丛阴而映色。千峰影倒于澄波，万树光涵于空质。且也，老树奇古，丛木繁茂；阻日蔽霄，号鼯隐兽。加以筼筜落翠，桂箭排青；间文石以分秀，绕流泉而漱清。又复名葩点缀，珍果错生。茶梨春发，橙橘冬荣；荷芰怀风，蒲萄结阴。灿烂不愆于霜雪，芳菲无间于冬春。蕙芷蒙茸而葱茜，兰茞郁馥而缤纷。以至珍禽翔集，怪兽伏藏。杜鹃唤归而啼血，鹦鹉巧语而如簧。鹙鹫朝舞于华首，松鸡啼啸于石梁；孔雀巢依于笏殿，翡翠栖息于绳床。寒猿突豕，玄鹿斑羊。依㟹嶆而穴处，凭㮑而嚣张。猩猩啼烟而啸雨，吼月而惊霜。偶怪厉而震恐，亦怆悴而悲凉。蛇虺游雾而多变，蜥蜴咀雹而布殃。毛羽卵胎以蕃孕，介鳞出没而腾骧。抑更宝藏富兴，物华㴱毓。云精影烁，石青翠沐。金矿沙封，银苗笋簇。璀璨陆离，英升光烛。琥珀孕精于松根，玛瑙茹华于石谷；丹砂结胎于云房，水银流魄于芝足。铅锡育兮钢铁凝，宝玑错兮紫英伏。免丝飞光于木杪，树衣蒙络于枝曲。钟萃日月之精华，焕发扶舆之清淑。乃至寺院辉煌，梵刹巨丽；飞栋云兴，雕甍霞蔚；金铺互映，玉题交媚。绮窗列而瞰江，高轩厂以临隧。阁道缘崖而层架，廊㢍附岭而迢递。禅堂兰若，静室精蓝；红尘不到，白日长间。天香披拂乎精舍，松月笼映夫石龛。静士缈缈而达观，释子修修而掩关。何道念之不永？何尘情之不删？惟精进以终夕，庶无玷于名山。有时禅诵朝暮，梵呗声高；威仪肃穆，器钵精饶；灯明方丈，塔挂青霄。人天合十而顶礼，龙鬼向而注翘。经咒忏律，鼓磬钟铙。疑雷殷而雨骤，恍天风而海涛。异类闻音而解脱，宿业得法而除消。或者佛辰佳节，胜会良游。积愿瞻礼，香信虔酬。远千里而不惮，先五夜而精求。土汉错杂，番落比逑。哀牢鹤拓，猓僰邛酋；雕题金齿，九译百邮。白濮红巾而系箭，冉駹彝唱而旃裘。蛮姑桶裙而赛祷，蒲猡鸣角而优游。侏韎韐，椎结钩缑。哈喇梯山以擎跽，交缅航海而诚投。邛笮占风以顶礼，逻獠候月而歌讴。士女迭进，童叟混俦。僧俗互市，宾主淹留。吹芦击筑，戏马蹴毬。鱼龙抵，贯索垂钩。聚远货以逐利，呈百剧以遨游。复有登高览古，慨念荒遐。旅人去国，游子怀家。赋诗见志，啖藻摛华。极人文之盛美，映景物之清嘉。若夫天柱山顶，四观峰头；浓阴既敛，宿雨初收。鸡鸣而东方影白，星没而朝旭光浮。明霞散绮于六合，高暾升采于九州。西观洱海，勺水浮沤；褰裳可涉，衣带安流。岛屿螺点而出没，舴艇萍散而漂游。惟点苍之环峙，展图画于春秋。首北眺，西域雪山；连峰九叠，万仞莫攀。耸莹白于天半，耀银晶于云间。望高寒之危峻，怀古行之瞿昙。芦芽穿膝于趺座，鹊巢贯顶于茅庵。纵目南观，佛光隐现；白云布空，五彩晕绚；上下太虚，光华变炫。照耀乎大千，实摄持于一念。集万众以同瞻，惟各身之自见。任礼拜而蹈舞，毕肖像于对面。是曰摄身之光，实坚善信之愿。又或白光弥漫，映若牟尼；周匝三界，普照四维。笼山河之影像，映大地于琉璃。时径寸而千里，现芥子之须弥。惟四观之奇异，征峰顶之峗。周回四眺，万岭毕伏。目极裔表，势尽川陆。郡邑山水，点落攒簇。巨阜大川，一抔一掬。旷野平原，一区一曲。培塿青带，东山峙也；波流碧绕，金沙逝也；牛涔洼注，仓湖盈也；蚁垤连穴，叶榆闉也；东西黑子，宾邓城也。微黄数点，三川丰矣；蜂屯蝇集，互市通矣；粉黛几抹，苍山雪矣；儿啼嘤嘤，雷震叠矣；浓云半席，雨沾足矣；灯影一瞬，电旋麓矣。箕踞下视，八荒咫尺。河汉平临，星斗可摘。思凭虚而御风，期补天而浴日。至若峻岭回复而凌厉，曲岫修阻而窅㴱。连冈婉折，绝巘崚峋。奔涛漰湃，大壑渊澄。老树参天而虬屈，修竹丛薄而萧森。加以云亭风榭，带阜缨岑。明灯石塔，映谷藏林。翠微缥缈，庵寺纵横。晨钟答响，暮鼓警昏。俗士归诚于象教，比丘止观于声闻。羁客寻幽而集，游人揽胜而赏心。于时春也，物类欣适，景明风和。嬉游杂沓，花事繁多。柏子香含于蒂萼，松粉黄落于枝柯。羡韶光之明媚，故登降而摩婆。耽丘壑而穷幽异，倚篁石而荫薜萝。禽鸟嘤鸣而唤友，猿鹿驯扰而经过。山溪借色于题咏，梵宇增辉于啸歌。于时夏也，山峻泉幽，不知晅暑；绿树重阴，竟忘亭午。荫新篁以盘桓，濯清溪而容与。听松涛以独怡，酌流泉而自煮。更复广刹虚殿，曲径回廊；疏曲槛，飞阁凉堂。蔽曦旸而若翳，映酷日以相忘。挥玉麈而偃仰，欹竹榻而徜徉。仰视飞云，奇峰倏变。夕阳远流，明灭互绚。忘日长之小年，惟披襟而娱宴。乐山中之壶天，笑尘世之眷恋。于时秋也，山空雾净，天宇皛明。风疏气爽，林壑肃清。烟岚澄彻于岭表，霖霂静敛于岑阴；佛光晃耀于法界，雪山昭莹于化城。加以霜华着树，变绿为丹。枫柏锦䥘，红紫万端。较春花而更艳，纷绮绣于林峦。又或晴天夜静，皓月千里；银汉无尘，碧空如洗。觉身世之明净，若冰壶之映水。于时冬也，玄冥司令，朔风凝寒。严霜肃杀，万木凋残。石骨瘦削而挺露，崖根剥落而改观。惟松柏之苍翠，独秀色之可餐。至若彤云密布，素雪飘零；千峰积玉，万壑堆银。琪树连枝而皎洁，瑶华眩目而晶莹。任四时之代更，羡兹山之幽丽。烟霞百变而长新，草木笼葱而多致；林泉秀隽而可怀，岣嵧宏窅而堪憩。尝窃闻之，区内巨岳名山五千三百七十；脉络固尔潜通，地轴复时呼吸。况乎洞天福地，窍穴相联。八荒九州，仙佛飞骞。独华首之奇异，削万仞而陡悬。飞檐迥出于云半，石门暂启而尝关。感尊者之㴱隐，悟山水之因缘；知地脉之隆盛，驻佛祖而不迁。开宗门之五，分震旦以流传。阐心性之微㫖，实独乎先天。达磨之授受，实迦叶之本源。笑何时而再见？花何自而重拈？乱曰：望千峰之嵎兮，峙宇宙而独隆。揽扶桑于日出兮，挹虞渊之泓溶。挂斗牛于眉际兮，引河汉于虚空。蒙岑遏日而蹴月兮，溪泉分而西东。布云霞以为衣兮，丛卉木以为裳。密经纬于阴阳兮，知包括之绵长。建佛祖之灵域兮，故体镇乎要荒。又为之歌曰：天地未剖，一气不分兮；兹山峤，于何托根兮？天为之根，阖辟无门兮；地为之门，出入无垠兮。浑兮沦兮，将何名兮！
余惟山川之秀，在于天，不在于人；然天开之，未有不因人以成之者也。鸡足山以山形得名，界宾、邓二州，属大理郡。古为西域地，故多佛祖神奇事。汉以前不与中国通，自相如后始通声教，亦仅羁縻之而已。以及唐、宋，蒙假窃据，终梗化外。迨元至明既归版图，于是游踪宦辙辐辏，其地声华流布中夏。其名胜之概，灵奇之迹，遂脍炙人口，殆与九华、峨诸名山竞胜矣。余心窃慕之，然以相距万里，欲一探而不可得，亦徒托之梦想间耳。岁丙戌会稽章公奉命守叶榆；与余善，因偕之行，冀欲成初志也。抵榆后，未得即往。越明年正月戊午，命肩舆由陆行，三日抵山半之大觉寺，宿焉。其入山之径，所经历者，则自拈花寺始，过洗心桥。山麓一村名沙址，有土主庙。接灵山一会坊，即登山至大龙湫。折而上大士阁、石钟寺等处，而绀殿琳宫，固已不胜纪矣。明日由大觉过寂光、首传二寺，历慧灯庵、玉皇阁，遂至迦叶殿。瞻礼久之，即舍舆，徒步杖藜而登。盖至此则山愈高，路愈险，不可复通舆马矣。到铜瓦寺少憩，由寺后蹑猢狲梯，冠履相接，手足偕作。约里许，遂造绝顶。徘徊四望，而一山之全体，尽在目中。而金殿辉煌，香炉洪壮，天一阁之崇高广远，令人低徊而不能去。瞻眺凡二三时，寒风刺骨，不可久伫。遂从山后西折而下，由束身峡过虎跳涧、舍身崖诸处，以至华首门。其导行师历历指点曰：某为罗汉壁，某为九重崖，某为玉龙瀑，某为盘陀石。而袈裟石、仙棋枰、曹溪水、八功德水，诸细碎处，亦一一举示焉。又遥指琼楼玉宇，不下百十余处，皆巍峨辉焕，插汉干霄，无不跃然于眉睫间者。已，复邀余游胜峰、传衣、尊胜塔院等刹，令得备览其胜。余曰：不须，已得之矣！师曰：君足迹未至而云已得，无乃面欺乎？余曰：非欺也，姑少俟当悉言之。遂返大觉。暮食竟，顾谓导行师与主僧辈曰：吾试为诸师言所以得之之故。夫兹山嵯峨绵亘，来龙千里；攒峰峭壁，断壑飞泉，景象万千，难以枚举。要而言之，则迦叶殿正当胸臆，为一山之主。而其古貌圣像一尊，相传为阿难手制；即不其然，然屡经回禄而不毁，亦足异也。其大观在绝顶，北望雪山千里；俨若银屏；东观日出，沧波光芒夺目，况金江如带，环绕其间；西而洱海、苍山，近若咫尺；南而千峦万壑，交错其前。即佛光时现时隐，包罗万象，要莫非灵气之所特钟也。至华首门，一冈盘旋数里，壁立千寻。而劈面特开重檐，宛似郭门深瓮，双扉对列，楣闑炯然。尝阅大藏诸典，咸谓释迦弟子大迦叶肉身入定于此。夫以大慈氏神通广运，何所不可？而又有神僧小澄与鹫鸟来朝。种种灵异，似未可以凡情度也。此外，若罗汉壁之陡峭、虎跳涧之险崎、玉龙瀑之飞洒、盘陀石之错综。其余一峰一壑，高或参天，深如无地；一崖一石，肖似物形，神工鬼斧。凡此皆秀灵磅礴蕴结而成，是则所谓天也，非人力也！至于招提、兰若，扑地连云，随处布置，几如棋列。或靠青峰，或临碧水，或倚孤柯，或踞奇石，莫不琳琅，丹雘备极庄严。而暮鼓晨钟、经声佛号，远迩相闻；佛祖赖此以式灵，游人赖此以停辙，修士赖此以栖息。此所谓尽人之力，以补天之所不逮也。然变迁有时，兴废不一，固已逊天之为之者一筹矣。今余之登斯山也，其于天人之际，身历而得者三之一，遥望而得者三之一，神会而得者亦复三之一。固不必足遍巉岩、目穷林薮，而后始为得也。则余之所谓得之者，岂其诬乎？诸师以为然否？闻者皆唯唯称善而退。余复徙倚闲庭，凭高望远，万籁无声，一尘不着；惟见松涛万壑，萝月千峰，而飒爽之气袭人襟袖，翛然有遗世独立之思焉。其于自得之况，更有难以形容者。时欲起诸僧而告之，则固已欲辨而忘言矣，爰属笔而为之记。
寺在榆城南十里，旧有波罗祖师遗双足印于殿中石上。至明初无极禅师入朝，有马嘶花放之异。太祖因赠诗三律，今御书墨迹犹存。杨升庵先生居南，建写韵楼于此，后人改题为状元楼。又昔有禅师，夜翻贝叶，见龙女立其傍。叱之，趋庭下，化为树。后开白花，中心出黄色一瓣，如如意状，遂名龙女花。而感通寺亦因此得名云。叶榆城外感通寺古树犹开龙女花天子御书光日月状元楼阁锁烟霞松风度经声细金鼎云横篆影斜小衲竞夸前代事趾痕印石老僧伽