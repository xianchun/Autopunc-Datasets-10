開堂日，宣疏罷，師乃云：大通智勝佛，十劫坐道場，佛法不現前，不得成佛道。今日四眾圍繞，佛法現前，還得不得？良久，云：欲行千里，一步為初。便登座，拈香祝圣罷，又拈香云：大眾！此一瓣香，還知落處麼？更不覆藏，直為先黃龍南禪師爇向爐中去也。於是趺坐。
白槌竟，師召大眾云：當須自觀。若此觀者，名為正觀；若他觀者，名為邪觀。邪正未分，有疑請問。
僧問：列祖陞堂，賢侯堅請，向上宗乘，請師舉唱。
師云：六六三十六。
進云：常憶江南三月，鷓鴣啼處百花香。
師云：好個消息。
進云：今日郎中承此善，退身三拜謝師恩。
師云：深。僧禮拜。
問：語默二途皆易辨，師今得法嗣何人？
師云：早來向你道了也。
進云：恁麼別黃龍的子，臨濟親孫去也。
師云：猶自卜度在。
進云：而今四海清如鏡，行人莫與路為讎。
師云：速禮三拜。
問：世尊出世，梵釋相隨。郎中請師，將何報答？
師云：一雨普及，萬物咸滋。
進云：一言生筆下，萬古落人間。
師云：人間事又作麼生？
進云：浪盡還歸水，月落不離天。
師云：閑言語。
行者問：天地以萬物為芻狗，圣人以百姓為芻狗，未審和尚以何為芻狗？
師云：點。
進云：禍入僧門。
師云：交。行者擬議，師便喝，行者禮拜。
師云：得與麼有前無後。
問：此日人天普集，太守臨筵，祖意西來，乞師端的。
師云：的。
進云：一句已蒙師指示，向上宗乘事若何？
師云：向下底。
進云：若不登樓望，焉知滄海深？
師云：過。
進云：四眾沾恩，學人禮謝。
師云：猶欠一著在。
進云：傍觀者丑。
師云：放。
有僧出云：這是什麼所在？
師云：好好問著，且莫虛頭。
問：如何是虛頭一句？
師云：這虛頭漢。
僧無語，師便喝。僧擬進語，師云：鈍置殺人！
進云：真善知識。
師云：你是不得已也。
復云：問話且止。只知問佛問法，殊不知佛法來處。且道從什麼處來？乃垂下一足云：昔日黃龍親行此令，十方諸佛無敢違者；諸代祖師、一切圣賢無敢越者；無量法門，一切妙義，天下老和尚舌頭始終一印，無敢異者。無異即且止，印在什麼處？還見麼？若見，非僧非俗，無偏無黨，一一分付；若不見，而我自收。遂收足，乃喝云：兵隨印轉，將逐符行。佛手、驢腳、生緣，老
在洞山手，擬瞌睡也，把鼻索一掣，只見眼孔定動，又不相識。也不要你識洞山，且識得自己也得。下座。
謝監院上堂，僧問：用之則行，舍之則藏時如何？
師云：斬新日月，特地乾坤。
進云：龍得水時添意氣，虎逢山色長威獰。
師云：且得天下太平。
進云：與麼則道泰不傳天子令。
師云：老僧被你鈍置一場。復云：身是光明幢，心是神通藏，大眾各自照顧，抖擻精神。而今現定，僧也如是，俗也如是，釋迦也如是，彌勒也如是。還有人信得及麼？若信得及，不為分外；若信不及，亦不虧欠。信與不信，光明幢，神通藏，各自參堂去。下座。
上堂，舉：僧問云門：如何是和尚家風？門云：有讀書人來報。諸德！千聞不如一見，又作麼生見？良久，云：只為分明極，翻令所得遲。
上堂：洞山門下，八凹九凸，交交加加，屈屈曲曲，崎崎嶇嶇，嵲嵲屼屼，水云掩映，煙嵐重疊，一道直截，觀者游者，十人九人，舉步早是迷卻路頭也。其中莫有不迷者麼？乃喝云：且道洞山路頭在什麼處？
上堂，舉：昔日天臺國清寺因炙茄次，有拾得以竹丳向維那背上打一下，維那叫直歲：你看這風顛漢！拾得云：蒼天！蒼天！寒山問：你打伊作什麼？拾得云：費卻多少鹽醬！諸禪德！拾得打維那，實謂費鹽醬多也，唯當別有道理？明眼衲僧試出來斷看。一為眾決疑，已曉未悟，二表自己參學，辨其是非。冷地說葛藤，貶剝古今，不為好手。有麼？若無，老僧為你決疑去也。直歲苦苦告退，再三留得寒山、拾得，總分付卻，掃地底教掃地，燒火底教燒火，諸寮兒子莫令空過。饒舌豐干到來，老僧為伊勘過。監院、維那、典座、直歲，更須要知寒山、拾得姓個什麼。若也不知，異日他時總遭伊把鼻孔領過。喝一喝，下座。
上堂：光剃頭，凈洗鉢，好便住，惡便脫。好諸禪德！莫將世俗見，埋沒道人心。
上堂：洞山深，幽且固，千年林木生煙霧，林間多少葛藤枝，左攀右惹難回互。回而更相涉，不爾依位住。呵呵呵！將謂洞山多葛藤，元來卻是參同契。乃喝云：明眼衲僧莫容易。
上堂：但知隨例湌子，也得三文買草鞋。只如新婦騎驢阿家牽又作麼生？直饒道得，更問祖師鼻孔長多少在。下座。
上堂：裩無襠，袴無口，頭上青灰三五斗，趙州老漢少賣弄。然則國清才子貴，家富小兒嬌。其柰禾黍不陽焰，競栽桃李春，翻令力耕者，半作賣花人。
上堂：但離虛妄，名為解脫，其實未得一切解脫。作麼生是一切解脫？驀拈拄杖云：關。又云：云門大師在拄杖頭上聝跳，還見翠巖眉毛麼？若也不見，洞山為你注破，長慶來也。遂擲下云：吹笛打鼓普請看。
上堂，謝莊主監收云：參玄上士、味道高人，於動靜日用間，百事成現，受用具足，一一要知來處。所以古人云：譬如大地，何物不從地之所生？諸佛唯指一心，何法不從心之所立？洞山分野，地之所生，或麥或麻，或豆或稻，然非其人，則不能成辦安立。既有安立，得不勞乎神用？然神用雖勞，粒粒不落別處。且道落在什麼處？遂拈拄杖擲下，召大眾云：見麼？阿誰無分？知來處麼？若知，可謂不風流處也風流。
上堂：久參先德不在斯限，後進初機不用妄想，更依倚個什麼？何不撥開自己心地靈源，放出神通光明，滔滔流注成辦佛事，豈不快哉！驀拈拄杖云：不是神通光明。又擊香卓云：不是佛事。遂擲下，良久，喝一喝，云：夜半烏雞誰捉去？天明帶雪遭指注。
上堂：識情安排，工夫造作，一向攀緣，己事荒卻，不信吾家正徧知，論劫莫能成正覺。喝一喝，下座。
上堂，舉：三圣云：我逢人即出，出即不為人。興化云：我逢人即不出，出即便為人。
師云：看者兩個老古錐，竊得臨濟些子活計，各自分疆列界，氣沖宇宙，使明眼衲僧只得好笑。諸禪德！且道笑作什麼？還知落處麼？若知，一任七顛八倒；若不知，且向三圣、興化葛藤咬嚼。下座。
除夜小參云：一年將盡夜，萬里未歸人。今夜一眾盡是他鄉之子，因何不歸？阿呵呵！直饒便歸得，歸得亦無家，正是諸人歸處。歸得麼？君不聞龐居士云：十方同聚會，個個學無為。此是選佛場，心空及第歸。以拂子敲禪床便起。
歲旦上堂：不見一法即如來，方得名為觀自在。諸禪德！今日人人添一歲，還見麼？若不見，又道人人添一歲；若見，在什麼處安著？既見著處，便見出處。出處既明，方能世出世間，於法自在。觀自在菩薩將錢買餬餅，放下卻是饅頭。好諸禪德！一年添一歲，一歲一如來。拈拄杖云：拄杖子亦成佛也。看！
上堂：佛法二字，不用道著，道著則頭角生。古人只解殺人，不解活人，何不道佛法二字一一現成？諸禪德！欲知佛麼？只諸人是。欲知法麼？只諸人日用者是。是不是？是即也大奇，不是也大奇。殺也活也，一處不通，兩處失功。兩處不通，觸途成滯。
出州回上堂：山中城，事不相知，有一句子，未敢泄機，候遍到寮中，一一當面分付。直是臨時，各自著精彩，莫教蹉過。
上堂：汾州莫忘想，俱胝豎指頭，古今佛法事，到此一時休。休！休！卻憶趙州勘婆子，不風流處也風流。拈拄杖云：為眾竭力。
發化主後上堂：丐者月余朝束裝，有煩知事、首座、大眾，一動一靜，寧不有勞？然則勞動，若是道人分上，無非佛事。所謂往復無際，動靜一源。茍契神於動靜，則無滯於往還。心迹不生，順逆何咎？此則於心無心，於事無事，又何妨於動靜往還之勤？其或得之者正乎心，失之者亂乎性，蓋得失之自殊，非動靜之有異。乃拈拄杖擲下，喝一喝，下座。
上堂：放過一著，落在第二。仲春漸暄，景色明媚，一眾高人起居輕利，莫有不涉春緣底麼？良久，云：遠道擎空鉢，深山踏落花。
上堂：相拋又十日，歸來山水中，眼開如夢覺，是事半成空。喝一喝，下座。
上堂：欲識佛性義，當觀時節因緣。古人無端向虛空釘橛，誑惑後人。今日四月一，初夏時節，久雨不晴，伏惟知事、首座、大眾道體萬福！更討什麼佛性義？你諸人各自有眼、有鼻、有口、有耳，何不散去？莫妨我東行西行。下座。
上堂，舉：云門云：劄！久雨不晴。
師云：云門雖善臨時變豹，東劄西劄，未免和泥合水。和泥合水即且止，只如云門云：劄！是那個劄字？莫有明眼衲僧識麼？若識，云門有甚氣息？若不識，衲僧有甚氣息？只者氣息，有鼻孔者辨。下座。
上堂：世尊拈花，迦葉微笑。乃拈起拄杖云：洞山拈起拄杖子，你諸人合作麼生？遂擊香卓，下座。
上堂：此事如明珠在盤，不撥自轉。有底撥不轉，按不活，又爭怪得老僧？要識明珠麼？各自歸堂吃茶。
上堂：圣僧每日入骨入髓，為諸人說。適來擊鼓，重為宣揚，更待長老開口動舌，又堪作什麼？老僧恁麼道，也是為蛇畫足。
結夏日上堂：十方聚會，三月一結，息狂妄心，除苦惱熱，獲勝清涼，證大寂滅，到波羅岸，出生死轍。以此圣制，故不虛設。聲聞、緣覺不見不聞，三世諸佛只可自知。衲僧跳不出，打在綣繢，動即開眼尿床，夢中說夢，且向洞山門下九十日討個活路。
上堂，舉：昔日鹽官常教僧看見性法門，聞大溈亦爾，密遣二僧往探之。既至座下，凡百提唱俱不識，乃生慢意。一日，會小釋迦曰：你莫麤心。小釋迦遂作一圓相，以手捧向前，二僧又不識。小釋迦云：你莫麤心。便起去。
師云：小釋迦三昧，二僧不知，洞山門下莫有知者麼？是什麼三昧？良久，云：打面還他州土麥，唱歌須是帝鄉人。
上堂：槌鐘復擊鼓，日輪正當午。拾得語寒山，畫龍卻得虎。下座。
上堂：佛法兩字，直是難得。人有底不信自己佛事，唯憑少許古人影響，相似般若所知境界定相法門，動即背覺合塵，黏將去，脫不得。或學者來，如印印泥，第相印授，不唯自誤，亦乃誤他。洞山門下無佛法與人，只有一口劍，凡是來者，一一斬斷，使伊性命不存，見聞俱泯。卻向父母未生前與伊相見，見伊才向前，便為斬斷。然則剛刀雖利，不斬無罪之人。莫有無罪底麼？也好與三十拄杖。
上堂：臘月二十，新豐一眾，衲僧巴鼻，滴水滴凍。
上堂：人貧智短，馬瘦毛長。趙州云：我青州做一領布衫重七斤。
師云：有年無德。洞山見兔放鷹，知生不知其死。大眾！欲出生死，不涉有無。大用現前，勿隨言語。
請首座、典座及逍遙和尚來，上堂：不動真際，為諸法立處。昨日監院名，今朝首座號，緣應百千般，立處頭頭妙。典座把杓柄，一一臨時料，眾口若能調，逍遙同一道。諸法立處今已彰，作麼生說個不動真際底道理？喝一喝，下座。
上堂：佛法門中有縱有奪。縱也，四五百條花柳巷，二三千所管弦樓；奪也，天上天下，唯我獨尊。不縱不奪又作麼生？良久，云：長把一聲歸去笛，夜深吹過汨羅灣。下座。
因華嚴座主到，上堂：法界者，一切眾生身心之本體也。乃拈拄杖云：不是法界，是諸人無始已來靈明廓徹，廣大虛寂之妙體。故此土他界，天堂地獄，六凡四圣，情與無情，同一無異，無壞無雜，猶帝網之明珠，互相融通，更相涉入。可謂無邊剎境，自他不隔於毫端；十世古今，始終不離於拄杖頭上。若爾，則何啻擲大千於方外，納須彌於芥中。而今百億日月、百億須彌、百億世界，都在拄杖子許。乃擲下云：擲在諸人面前，還見麼？信得及麼？不思議解脫力，神通游戲，妙用現前，非假於他術，皆吾心之常分耳。喝一喝，下座。
出州回上堂：古人道：去去實不去，途中好善為；來來實不來，路上莫虧危。古人見不透脫，強生節目，惑於後人。洞山即不然，來但言來，去但言去，有什麼過？老僧入州途中，晚便住，曉便行，又善為個什麼？歸來路上，困便歇，饑便飯，又有什麼虧危？今復林下與諸道人相見，又有什麼事？參退吃茶。
上堂：季冬極寒，伏惟知事、首座、大眾尊體萬福！仲冬已過，孟春未來，季冬現前。過去已過去，未來實未來，現在當無住，三世既不留，四時何處去？若爾，則衲僧門下是是非非，長長短短，有什麼過？喝一喝，下座。
上堂：入州僅十日，出縣又兩朝，此心茍無為，動靜皆逍遙。拈拄杖云：拄杖子不可不逍遙。良久，云：莫動著！動著則打折你驢腰。
晚參上堂，舉：僧問古德：覿面來時如何？答云：分付與典座。又云：如何是有漏？答云：笊籬。如何是無漏？答云：木杓。
師云：笊籬、木杓一時分付與典座，更莫外求，一一現成。物雖常式，妙在乎人。有底只在面前，拽不來，推不去。縱拽得來，又千疑萬慮不敢用。有底信手拽來，超今越古。所以僧問云門：如何是超佛越祖之談？門云：餬餅。諸禪德！好省力，是即是，還有超佛越祖底道理也無？試斷看。斷得出，僧堂一任橫咬豎咬；若斷不出，有煩新舊二典座。
上堂，舉：古有僧半夜大叫云：我悟也！傍僧把住云：你悟個什麼？其僧云：師姑元是女人做。
師云：善即甚善，賺殺多少人，卻須知有賺人處。洞山也有個悟處，且道悟個什麼？化主元是徒弟做。美即甚美，笑殺多少人，卻須知有笑人處。賺人、笑人兩語雙陳，飽參衲子試辨親疏。
上堂，僧問：新豐吟，云門曲，舉世知音能和續，大眾臨筵，愿清耳目。師以右手拍禪床一下。
進云：木人撫掌，石女揚眉。師以左手拍禪床一下。
進云：猶是學人疑處。
師云：何不腳跟下薦取？僧以坐具拂一拂。
師云：爭柰腳跟下何！
進云：卻是和尚見處。
師云：爾見處又作麼生？
僧云：三十年後自有人舉著。
師云：蒼天！蒼天！復云：僧問云門：如何是云門一曲？門云：臘月二十五。
師云：今日是臘月二十五，若作云門曲，又是臘月二十五。若作臘月二十五，又是云門曲。
又云：唱者如何？門云：且緩緩。
師云：云門云：且緩緩。為不肯這僧，也別有道理。良久，云：一般佛法從人妙，兩處誵訛試斷看。
歲旦上堂：去年貧，未是貧；今年貧，始是貧。去年貧，猶有卓錐之地；今年貧，錐也無。
師云：香嚴與麼道，奇特甚奇特，要且只知其貧，不知其富。洞山即不然，去年富，未是富；今年富，始是富。去年富，唯有一領墨黲布褊衫；今年富，添得一條百衲山水袈裟，歲朝抖擻呈禪眾，實謂風流出當家。諸禪德！洞山與麼，為復是不肯古人耶？為復扶古人耶？試辨看。
立春日因雪上堂：大地雪漫漫，春來依舊寒。說禪說道易，成佛作祖難。洞山則不然，而今坐立一一，成佛作祖何更有難有易？遂拈拄杖云：不可不成佛，所以假言三十二，八十也空聲。拄杖子喚作成佛，不是空聲。釋迦、彌勒、文殊、普賢不是空聲。而今觸目遇緣，萬別千差，不是空聲，都無實事。佛法到者也要人，有麼？有麼？乃擊香臺，下座。
上堂，發化主，舉：王大王向雪峰會請晏監院住鼓山，雪峰謂眾曰：有一只圣箭子入九重城建立佛事去也。有孚上座去中路截住，問云：承聞圣箭子入九重城去，是否？晏云：是。孚云：忽遇三軍圍繞時如何？晏云：他家自有通霄路。孚云：與麼則離宮失殿去也。晏云：何處不稱尊？孚遂回，謂雪峰云：圣箭子途中折了也。峰云：他道什麼？孚舉前話，峰云：奴，奴，他語也得。孚云：和尚肐膊終不向外曲。
師云：雪峰雖為一千五百人善知識，受侯王供養，福報因緣即不無，若是佛法未在。洞山則不然，云：和尚！圣箭子途中折了也。云：他道什麼？
師云：待伊舉了，拽拄杖打將出去，一使孚上座於後作個本色衲僧，二與圣箭子出其鋒鋩，三與禪門作個真正宗匠，為後人眼目。諸禪德！是也不是？有眼者辨取。良久，云：洞山也有三只圣箭子，各往一方作大佛事。莫有作家戰將？向途中截住，將圣箭子總與摺折，卻來洞山手請棒吃。有麼？有麼？若無，明日普請，向新豐亭上，隨例吃茶相送。
上堂，舉：悟本大師云：古路坦然誰措足？無人解唱還鄉曲。清風月下守株人，涼兔漸遙春草綠。乃拈拄杖云：不是古路，豈不坦然？我措足也，海印發光，只是少人信。復擊香卓云：不是還鄉曲，且作麼生唱？若唱得，五音六律應難比，步步逍遙達本鄉；唱未得也，守株月下渾閑事，卻恐蹉跎過一生。喝一喝，下座。
施主舍大藏經函上堂，僧問：施主入山崇勝事，瑯函星布意如何？
師云：天無私蓋，地無私載。
進云：恁麼則佛法得人，永鎮龍宮。
師云：日月昭彰。
進云：一人有慶，兆民賴之。
師云：者僧卻善知時節。
進云：施主沾恩，學人禮拜。
復云：世出世間法，立處皆相參，舉天便有地，舉北便知南，舉僧便見俗，舉圣便明凡，以新當見舊，以經方顯函。宜哉一一法，所立皆雙兼，雙兼不涉二，所立無不堪，此大解脫門，智者乃深諳。故石頭禪師云：當明中有暗，勿以暗相睹；當暗中有明，勿以明相遇。明暗各相對，比如前後步。乃拈拄杖云：且道是明是暗？跳得出，也大奇；跳不出，且在明暗，只這明暗也大難明。遂擊香卓，下座。
上堂：丹霞燒木佛，院主眉須墮落。又教中云：未見自作他受，他作自受。若爾，則禪門與教乘敵體相違。故丹霞自燒木佛，傍僧受殃。未審此理如何？莫有人明得麼？良久，云：若無人，唯澄公首座深明此理。希諸高德旦暮親而扣之，就而明之。下座。
上堂：丹霞燒木佛，院主眉須墮落。驀拈拄杖云：不是木佛。便擲下云：誰敢燒你？擬即眉須墮落，不擬又且如何？遂高聲叫行者拈起拄杖，下座。
上堂，僧問：江西佛手驢腳接人，未審圣壽如何接人？
師云：鮎魚上竹竿。
進云：全因今日去也。
師云：烏龜入水。
僧云：大眾證明，學人禮謝。
師云：你作麼生會？僧便喝。
師云：掠虛漢！僧又喝。
師云：一任聝跳。
僧云：也不得放過。
師卻喝，復云：五月六月，飛霜散雪。水中火中，藕白蓮紅。參。
解夏日小參，師云：有問話者麼？乃以拂子擊禪床云：天地造化，有陰有陽，有生有殺；日月照臨，有明有暗，有隱有顯；江河流注，有高有下，有壅有決；明王治化，有君有臣，有禮有樂，有賞有罰；佛法住世，有頓有漸，有權有實，有結有解。結也，四月十五，十方法界是圣是凡，若草若木。以拂子左邊敲云：從者一時結。舉拂子云：總在拂子頭上，還見麼？乃喝云：解也，七月十五日，十方法界若草若木，乃圣乃凡。以拂子右邊敲云：從者一時解。舉拂子云：總在拂子頭上，還見麼？乃喝云：只如四月十五日已前，七月十五日已後，且道是解是結？舉拂子云：總在拂子頭上，還見麼？
乃喝云：諸高德！此三喝中，有一喝是金剛王寶劍，有一喝是踞地師子，有一喝是探竿影草，若人一一辨得，始見臨濟大師道出常情，黃檗被掌，大愚遭筑。雖相去三二百年，許你親為的子，然後大開不二妙門，權諸祖道，摧邪顯正，扶宗立教，整頓頹綱，縱大知見，耀大法眼，不動本際，決勝魔軍。乃喝云：更須知有一喝不作一喝用。到者，須是具爍迦羅眼，向未屙已前驀提得去。諸德！且道提得個什麼？良久，喝一喝，下座。
因檀越入山小參，師云：眾中還有具頂門上眼底衲子？出來照天照地看。
問：鋪蓆既開當路畔，行人爭忍不相過？
師云：我者釣鼈魚，跛鼈出來作什麼？
進云：未審招賢事如何？
師云：你不是賢者。
進云：欲觀深合內，更打一重關。
師云：笑殺傍觀。
問：一棒一喝，未當宗乘；說妙談玄，全乖道體。去此二途，請師端的。
師云：葛藤杜家，別置一問來。
進云：若然者，猶未是衲僧分上事。
師云：是。
進云：相識滿天下，知心能幾人？
師云：杜撰禪和。
進云：三十年後有人舉此話去在。師呵呵大笑。
問：昔日龍女獻珠，得成佛道，未審施主設齋，還成佛也無？
師云：善惡若無報，乾坤必有私。
進云：施主知心，如何領會？
師云：知心底事作麼生？
進云：有水皆含月，無山不帶云。
師云：卻是闍黎會得好。
復云：還更有問話底麼？良久，云：三十年弄馬騎，卻被驢撲。遂撫膝云：直得須彌岌嶪，海水騰波，三十三天一時退位，十八大地獄盡乃停酸。見麼？若者見得，釋迦拱手，彌勒攢眉，文殊、普賢與伊作侍者；若也不見，看我七縱八橫，且向葛藤薦取。阿呵呵！諸高德！且道我笑個什麼？噫！我笑昔日云門、臨濟、德山、巖頭，螢火之光，蚊蚋之解。一人道我呵佛罵祖；一人道我得末後句；一人道黃檗佛法無多子；一人道大覺世尊初生下時，一手指天，一手指地，天上天下，唯我獨尊。我當時若見，一棒打殺與狗子吃。似者一隊掠虛漢，總直一期無佛處稱尊。若是如今，喚來一時與伊生按過，自余之輩，放過即不可。豈不聞僧問乾峰云：十方薄伽梵，一路涅盤門，未審路頭在什麼處？乾峰拈拄杖云：在者。只如乾峰恁麼，曾夢見也未？若是老僧即不然，十方薄伽梵，一路涅盤門，未審路頭在什麼處？擗脊便棒，卻問伊：路頭在什麼處？待伊擬開口，熱喝出去。更有個云門折腳老比丘，不分緇素，不辨正邪，拈扇子云：聝跳上三十三天，筑著帝釋鼻孔，東海鯉魚打一棒，雨似盆傾。似者般和泥合水漢，糞掃堆埋卻十個五個，又有甚過？阿呵呵！樂不樂？足不足？而今幸對山青水淥，年來是事一時休，信任身心嬾拘束。大眾休瞌睡好！下座。