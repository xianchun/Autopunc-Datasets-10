毛詩序：泉水，衞女思歸也。嫁於諸侯，父母終，思歸寧而不得，故作是詩以自見也。
泉水毖彼泉水，亦流于淇，有懷于衞，靡日不思，孌彼諸姬，聊與之謀。出宿于泲，飲餞于禰，女子有行，遠父母兄弟，問我諸姑，遂及伯姊。出宿于干，飲餞于言，載脂載舝，還車言邁，遄臻于衞，不瑕有害。我思肥泉，茲之永歎，思須與漕，我心悠悠，駕言出遊，以寫我憂。
泉水，四章，章六句。
