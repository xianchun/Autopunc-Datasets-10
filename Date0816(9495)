下次廣上佛境不思。境謂涅盤。隨化示滅，實德常存；實德雖存，妙寂離相，故曰不思。斯德難彰，今寄化滅趣入以顯，欲使眾生學佛舍相，趣入其中。於中有四：一、寄滅處，顯真涅盤；二、寄滅時，顯真涅盤；三、寄嚴林，顯真涅盤；四、寄滅身，以顯證入。
處中有二：一、寄城處，對破外道，明大涅盤常樂我凈；二、寄林處，明大涅盤常樂我凈。就城處中，師子初問。問意有三：一、問何故舍六大城而來至此；二、問何故在此涅盤；三、問拘尸弊惡之處，如來何故於中涅盤。下佛別答。先對後問。汝不應言弊惡隘小，略翻其言。應言微妙，以理教示。何以下，釋。諸佛菩薩所行之處，法說略釋。如賤人下，三喻顯示。次合，下結。
我念昔下，答第二問。有三復次：一、於往昔曾於此處聞佛名號，修行十善，為報地恩，故來在此；二、曾此處修四無量；三、曾此處見佛發心，故來在此。我初出下，對其初問，明為追逐諸外道，故舍六之此。先明舍六，後到拘尸，破邪顯正。先別後結。別中有三：一、明六師先往拘尸，增物邪見；二、我見是下，如來後到，翻邪顯正；三、爾時，六師作是言下，明諸外道執邪亂正，如來對破。
初段可知。
第二段中，初明如來憐此眾生邪師所惑，廣請菩薩大師子吼。雖於空下，明集菩薩吼之所以。師子吼者，說一切下，出其所吼，說無常樂，辨生死法；說佛常等，顯涅盤法。
第三段中，初明如來破邪顯正；諸外道言：若言如來常樂我下，明諸外道舍邪歸正。前中有二：一、破外道即法計我；二、六師言：色非我下，破彼外道異法計我。前中，初約六根破我；六師若言：色是我下幻之人名幻人耶？彼答言善。二、如來反問：知旃陀不？彼答言知。三、如來反徵：汝知旃陀是旃陀不？彼答言非。四、如來將彼類顯自己，明己知幻，而非幻人。
第三段中，句別有四：第一、如來說罪怖之。彼聞得罪，求欲與財，何故如是？波斯匿王先有成教：有犯佛者，罰財入官。彼聞得罪，謂招此坐，故求與財。二、如來為辨：罪非失財，謂墮三惡。彼聞惶怖，請佛救免。三、佛為說法，彼聞得果，懺謝歸依。四、如來贊嘆。隨自他中，初問，次辨，後結可知。下約辨性。十住少見，名隨他意。先辨後釋。說一切生皆有佛性，不斷不滅，終得菩提，名隨自意；說一切生皆有佛性，惱覆不見，彼此同知，名隨自意。
自下第三、就其一語明陰、界、入攝性周盡。先論一語，後約辨性。前中，如來或為一法說無量法，總以標舉。為彰一法，攝法周盡，說無量法同歸一法。如經中下，三番顯之。中約辨性，文顯可知。
自下第四、約就七語辨明宣說佛性所為。為令眾生不放逸故，先辨七語，後約論性。前中，如來說有七語，總以標舉。次列七名：因中說果，名為因語；果中說因，名為果語；說現在法，望前為果，望後為因，名因果語；立喻顯法，名為喻語；假舉世間不應有事而顯諸法，名不應語；隨世流布說男女等，名世流布語；有所宣說，令他眾生從己化意，名如意語。雖舉七語，為約後一，明己為生說性之意。
下廣釋之。解因語中，初問，次釋，後總結之。果語亦然。因果語中，先問次辨。如經中說，眾生現在六入觸因，略以標舉。眾生現在六入及觸是過去世業行家果，現所造業，復為來因，名因果語。下重顯之。名過去業果，釋為果語。如來亦說為未來業。是業因緣得未來果，釋為因語。是名，結之。次三可知。
如意語中，先問次辨。辨中五句：一、呵毀禁，令人持戒，稱己化意，名如意語。此就凡夫。二、贊須陀，令人生善，稱己化意，名如意語。此就二乘。三、贊菩薩，令人發心，稱己化意，名如意語。此就菩薩。此三約人。四、說三惡，令人修善，此宣其事。五、說一切燒及與無我，令人厭離，此彰其理。此二就法。下約論性。說諸眾生悉有佛性，令人趣求，舍離放逸，稱己化意，名如意語。依寶性論，為五義故，說生有性：一、為眾生於自身中生怯弱心，謂己無性，絕分不求。二、為輕慢余眾生故，說生有性，彼當作佛，云何可輕？故法華中不輕菩薩若見四眾，高聲唱言：汝當作佛，我不輕汝。以知眾生有佛性故。三、為妄執我眾生故，宣說佛性不同情取，故勝鬘云：如來藏者，非我、眾生、非命、非人。四、為執著虛妄法故，宣說佛性不同所取。五、為誹謗真如來藏，謂是空寂，斷滅無法，故說佛性是真是實，常、樂、我、凈。今此為令不放逸者同彼初義。
自下第五、重就向前隨自意語，彰性淵深，唯佛獨知，余人不測，誡勸舍謗。如來復有隨自意語，總以標舉。下別顯之。於中有二：第一、略明佛性有無，誡勸舍著；二、如河下，廣辨有無，誡勸舍著。略中有四：一、明性有無；二、舉人不解，誡勸舍著；三、重辨有無；四、重誡舍著。
就初段中，先就如來明性有無，後類余人。佛中先舉有、無二門，次列，後辨。如有無下，類顯余法，如前所辨佛性有、無，如是一切善、不善等，惡法悉無，善法皆有。是名下，結。乃至闡提佛性有無亦如是者，降佛已下，始從後身乃至闡提佛性有無，類上可知，故言如是。所言異者，善根之人望上有惡而無善法，望下有善而無惡法；闡提一向有惡無善。
自下第二、明前所說眾生不解，誡勸舍著。我雖說性，眾生不解，明凡不解。佛如是等隨自意語，舉佛獨知，成凡不解。如是語者，後身不解，況於二乘、其余菩薩，彰圣不解。我往一時在耆闍下，舉淺況深，成圣不解。
自下第三、重辨有無。或有佛性一闡提有，善根無者，有不善性，無其善性。佛性緣起為不善陰，故不善陰名為佛性，闡提有此。或有佛性善根人有，闡提無者，初地已上名善根人，通則種性已上菩薩斯名善人，彼有善性、無不善性。或有佛性二人俱有，俱有理性；或性二俱無，俱無果性。
自下第四、重誡舍著。若解如是四句義者，不應難言定有定無，正勸舍著。若言眾生悉有性，不舉佛獨知，遮其偏著。如來如是隨自意下，牒佛獨知，呵其偏著，備前四義。眾生云何一向作解？廣中有二：一、就人明性；二、是七人不修身、戒、心、慧已下，誡勸舍著。前中有三：一、舉喻相約之顯法；二、如河中七種眾生不離水下，辨其喻意，約之顯法；三、迦葉言：若有因則有果下，於前義中有難解者，問答重顯。
就初段中，先舉喻相，後約顯法。喻中，先舉，次列，後辨。法中，初言涅盤河中有七眾生，合初總前師子中宣說生死以為河，此說涅盤經法為河，生死為水。經中所說，從凡至佛為七眾生，皆是水性，喻不離性。次列其名，三門分別：一、就三乘別行分別；二、就三乘共行分別；三、就三乘通行分別。別行七者，聲聞、緣覺、菩薩及佛各有七人。聲聞七者，大位分之：外凡，常沒；五停心後，乃至煖、頂，名出已沒；忍心及與世第一法，名出已住；苦忍已去，名為觀方；斯陀行去，名觀已行；那含果後，名行已住；羅漢，名為水陸俱行。緣覺七人，相同聲聞，唯有最後獨悟為異。菩薩七者，闡提，常沒；始學發心，名出已沒；善趣，名住，信不壞故；習種，觀方；性種，名為觀方已行，故華嚴中名為十行；解行，名為行已復住；初地已上，水陸俱行。佛七人者，外凡，常沒；善趣，名為出已還沒；種性已上，說之為住；初地，觀方；二地已去，名觀已行；八地已上，名行已住；如來，名為水陸俱行。
共行七中，三門分別：一、開小合大，以論七人。於中前六，與向聲聞七人之中初六人同。羅漢、辟支、菩薩及佛，通皆名為水陸俱行。二、開大合小。凡夫、二乘悉名常沒，常沒凡夫、二乘地中；余之六種，與向如來七人之中後六人同。三、大小俱開。此義如前說：外凡，常沒；五停至頂，名出已沒；忍、世第一，名出已住；須陀乃至阿羅漢果，名觀四方；辟支，名為觀方已行；菩薩，名為行已復住；如來，名為水陸俱行。
通行七者，一一人中皆通三乘，今此偏就通行論七。但下文中，初二後一彰通隱別，中間四人偏舉小乘，略不論大。
下辨其相。於中具列十八種人，就之論七。言十八者：一、是闡提；二、是信善求有凡夫；三、是信善求出凡夫；四、五停心；五、別相念處；六、十二緣觀，此即是其總相念處；七、煖；八、頂；九、忍；十、世第一法；十一、見道；十二、須陀；十三、斯陀；十四、那含；十五、羅漢；十六、辟支；十七、菩薩；十八、是佛。此十八中，初之一人，直名常沒，常沒三涂；其第二人，義有兩兼：望其三有，名為常沒，望其三涂，名出已沒。次有四人，義皆兩兼：一、遇惡友，暫出還沒，還沒三有；二、遇善友，堅住不退，即為住人。次有兩人，皆具三義：一、遇惡友，暫出還沒；二、遇善友，堅住不退，即為住人；三、學觀四諦，名為觀方。其次兩人，義有兩兼：一、名為住；二、學觀諦，名為觀方。次有兩人，直名觀方。從此已後皆有住義，隱而不彰。次一名為觀方已行，次一名為行已復住，後四名為水陸俱行。
就初人中，先牒，次辨，後以喻帖。辨中有二：一、明其人沒之所以；二、惡住者，則有六下，廣顯沒相。前中，初明聞法誹謗，無信故沒；遠善友下，於善不修，無行故沒。前無信中，言有人者，謂闡提人；聞涅盤等，舉所謗法。於中有三：一、聞說如來；二、一切生下，聞說佛性；三、一闡提下，聞說菩提。下彰其謗。聞已不信，即作是念，明其心謗；念涅盤經是外道書，作是言等，明其口謗。下無行中，明其不能近友、聞法、思惟、修習，文顯可知。
上來第一、明沒所以。下顯沒相。文別有四：一、略舉六事。二、是名下，就之辨沒。初先結前；何故下，釋。三、所言下，廣釋前六。四、是人具足如上六下，廣顯前沒。是人具足如上六事，能斷善等，明造惡因；是因緣下，明沒惡道。是人身、口、心業重下，沒不能出。何以下，釋。心不生善，明無治因；無量佛出，不聞不見，明離治緣。是故下，結。上來廣辨。如河下，舉喻以帖。