心浮受法二，行禪說獵師，
五支財物主，瞿曇彌多界。
我聞如是：
一時，佛游舍衛國，在勝林給孤獨園。
爾時，有一比丘獨安靜處宴坐思惟，心作是念：誰將世間去？誰為染著？誰起自在？彼時，比丘則於晡時從宴坐起，往詣佛所，稽首禮足，卻坐一面，白曰：世尊！我今獨安*靜處宴坐思惟，心作是念：誰將世間去？誰為染著？誰起自在？
世尊聞已，嘆曰：善哉！善哉！比丘！謂有賢道而有賢觀，極妙辯才，有善思惟：誰將世間去？誰為染著？誰起自在？比丘！所問為如是耶？
比丘答曰：如是，世尊！
世尊告曰：比丘！心將世間去，心為染著，心起自在。比丘！彼將世間去，彼為染著，彼起自在。比丘！多聞圣弟子非心將去，非心染著，非心自在。比丘！多聞圣弟子不隨心自在，而心隨多聞圣弟子。
比丘白曰：善哉！善哉！唯然，世尊！彼時，比丘聞佛所說，歡喜奉行！
問曰：世尊！多聞比丘，說多聞比丘。世尊！云何多聞比丘？云何施設多聞比丘？
世尊聞已，嘆曰：善哉！善哉！比丘！謂有賢道而有賢觀，極妙辯才，有善思惟：世尊！多聞比丘，說多聞比丘。世尊！云何多聞比丘？云何施設多聞比丘？比丘！所問為如是耶？
比丘答曰：如是，世尊！
世尊告曰：比丘！我所說甚多，謂正經、歌詠、記說、偈他、因緣、撰錄、本起、此說、生處、廣解、未曾有法及說義。比丘！若有族姓子，我所說四句偈，知義知法，趣法向法，趣順梵行。比丘！說多聞比丘無復過是。比丘！如是多聞比丘，如來如是施設多聞比丘。
比丘白曰：善哉！善哉！唯然，世尊！彼時，比丘聞佛所說，歡喜奉行！
問曰：世尊！多聞比丘明達智慧，說多聞比丘明達智慧。世尊！云何多聞比丘明達智慧？云何施設多聞比丘明達智慧？
世尊聞已，嘆曰：善哉！善哉！比丘！謂有賢道而有賢觀，極妙辯才，有善思惟：世尊！多聞比丘明達智慧，說多聞比丘明達智慧。世尊！云何多聞比丘明達智慧？云何施設多聞比丘明達智慧？比丘！所問為如是耶？
比丘答曰：如是，世尊！
世尊告曰：比丘！若比丘聞此苦，復以慧正見苦如真者，聞苦集、苦滅、苦滅道，復以慧正見苦滅道如真者，比丘！如是多聞比丘明達智慧，如來如是施設多聞比丘明達智慧。
比丘白曰：善哉！善哉！唯然，世尊！彼時，比丘聞佛所說，歡喜奉行！
問曰：世尊！聰明比丘黠慧廣慧，說聰明比丘黠慧廣慧。世尊！云何聰明比丘黠慧廣慧？云何施設聰明比丘黠慧廣慧？
世尊聞已，嘆曰：善哉！善哉！比丘！謂有賢道而有賢觀，極妙辯才，有善思惟：世尊！云何聰明比丘黠慧廣慧？云何施設聰明比丘黠慧廣慧？比丘！所問為如是耶？
比丘答曰：如是，世尊！
世尊告曰：若比丘不念自害，不念害他，亦不念俱害，比丘但念自饒益及饒益他，饒益多人，愍傷世間，為天、為人求義及饒益，求安隱快樂。比丘！如是聰明比丘黠慧廣慧，如是如來施設聰明比丘黠慧廣慧。
比丘白曰：善哉！善哉！唯然，世尊！
彼時，比丘聞佛所說，善受善持，善誦習已，卽
從座起，稽首佛足，繞三匝而還。
彼時，比丘聞世尊教，在遠離獨住，心無放逸，修行精勤。彼在遠離獨住，心無放逸，修行精勤已，族姓子所為，剃除須發，著袈裟衣，至信、舍家、無家、學道者，唯無上梵行訖，於現法中自知自覺，自作證成就游：生已盡，梵行已立，所作已辦，不更受有，知如真。彼尊者知法已，乃至得阿羅漢。
佛說如是，彼諸比丘聞佛所說，歡喜奉行！
