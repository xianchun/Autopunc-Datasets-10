第二、廣釋迦章，於六義中，無嘆法希有。初、開權；次、顯實；三、舉五濁釋方便；四、揀偽敦信一實；五、無虛妄。我今亦如是，我即釋迦。現在先三後一，如四佛不異，故言亦復如是。知諸眾生有種種欲者，即是五乘根、性、欲也。過去名根，現在名欲，未來名性。深心所著者，即是根也。方便者，即是隨宜開三乘權法也。如此皆為得一佛乘者，即是顯實也。佛乘是教一，一切是行一，種智所知是理一。
從十方尚無二乘，何況有三者，是第三、舉五濁釋開權也。將舉五濁，先標其意，上已說諸佛開權顯實，未明隱實施權，其法清凈，湛一如空，尚無帶二帶三之權，況有單三單五之權？秖為五濁障重，實不得宣，須施單五單三之權，亦施帶二帶三之權，故言於一佛乘，分別說三。分別說於若帶二帶三之三、若單五單三之三也。
五濁者，自有四別：初、唱數；二、列名；三、體相；四、釋結。唱數、列名如文。如是者，明體相也。劫濁無別體，劫是長時，剎那是短時，但約四濁立此假名，文云劫濁亂時，即此義也。眾生濁亦無別體，攬見慢果報上立此假名，文云眾生垢重，即此義也。煩惱濁指五鈍使為體，見濁指五利使為體，命濁指連持色心為體云云。
相者，四濁增劇，聚在此時，瞋恚增劇刀兵起，貪欲增劇饑餓起，愚癡增劇疾疫起。三災起故，煩惱倍隆，諸見轉熾，麤弊色心，惡名穢稱，摧年減壽，眾濁交湊，如水奔昏，風波鼓努，魚龍攪撓，無一憀賴，時使之然。如劫初光音天墮地，地使有欲。如忉利天入麤澀園，園生斗心，是名劫濁相。煩惱濁者，貪海納流，未曾飽足，瞋虺吸毒，撓諸世間，癡闇頑囂，過於漆墨，慢高下視，陵忽無度，疑網無信，不可告實，是為煩惱濁相。見濁者，無人謂有人，有道謂無道，十六知見、六十二等，猶如羅網，又似稠林，纏縛屈曲，不能得出，是見濁相。眾生濁者，攬於色心，立一主宰，譬如黐膠，無物不著，流宕六道，處處受生，如貧如短，名長名富，是為眾生濁相。命濁者，朝生暮殞，晝出夕沒，波轉煙回，瞬息不住，是命濁相。濁相眾多，不能具說。
次第者，煩惱見為根本，從此二濁成於眾生，從眾生有連持命，此四經時謂為劫濁也。
料揀者。
問：五濁若障大，華嚴中未除濁而聞法者，何也？
答：此應四句分別：一、大乘根利障重，以根利故，重障不能障，此土華嚴初聞大乘者是也；二、根利障輕；三、根鈍障輕，他方凈土聞大乘者是也；四、根鈍障重，如此土身子流輩，除濁方聞大乘者是也。
問：五濁障小不？
答：此就小乘，應四句分別：小乘根利遮輕障，不能障，身子是也；根利遮重障，亦不能障，央掘是也；根鈍遮輕，亦不為障，盤特是也；根鈍遮重，此則成障，不聞小乘，不得度者是。
問：自有不在華嚴，不在三藏而得聞大聞小乘者，何也？
答：此就四教，教教中作四門分別：根利遮輕者，聞非空非有門入也；根利遮重者，聞亦空亦有門入也；根鈍遮輕者，聞空門入也；根鈍遮重者，聞有門入也。兩教四門約小乘分別，兩教四門約大乘分別，細推可解云云。
問：五濁一往何故障大而不障小？
答：眾生濁重，妄計五陰為四德，若聞常我，即執非為是，舊醫頑騃，不知乳之好惡，不知病起根源，不知藥餌開遮，無所知曉，故濁障大也。文云：我若贊佛乘，眾生沒在苦。即此義也。若聞無常、苦、空，即厭生死，欣涅盤。破其邪計執故，五濁不障小。文云：作是思惟時，十方佛皆現，梵音慰喻我。即此義也。
約五濁論四悉檀者，劫、命是世界，眾生、見是為人，煩惱是對治。用三悉檀除其五濁，後為說大，第一義悉檀也。若論因果，則二因三果，一人四法，四法一時，二報障二煩惱障，業在其間。眾生是因成假，命是相續假，相待假可知。眾生是受假，四是法假，名假通兩處，煩惱見在凡夫，余三通凡圣。命短劫長，余三通長短。劫但是時，命帶法論時。劫通內外，命但在內。三小害人不害物，三大害物不害人。小劫但在人，大劫通色界，命通五道三界。劫是共濁，四各各濁。小劫是劫濁，大劫通濁不濁。從八萬至十歲為小劫，八十反為大劫也。
問：既言五濁，何者是五清？
答：準例邪正三毒，邪是五濁，正是五清，他方凈土無邪三毒，則五濁障輕，此義可知云云。
從若我弟子自謂下，是第四、揀偽敦真。若佛弟子自能信解，若不信解，非真弟子，亦非羅漢，敦逼時眾，令信受解。就文為二：初、揀真偽；二、開除釋疑。揀又為二：初若不聞不知，非真弟子；次聞不信受，成增上慢，如世弟子，隨順師法，繼嗣傳燈。若不聞不知，則無法可順。何謂弟子？如來昔說五濁開三，汝隨順得涅盤，得聞得知，名為弟子。今五濁既除，為汝說一，何意不聞不知？不聞者即不聞教一，不知者即不知行一，非真即非理一，非弟子即非人一也。
次又舍利下，第二、明不信成增上慢者，此敦其使信。何者？汝自謂是後身，身尚無量，實非後身。汝自謂究竟，猶余二百由旬，實非究竟。未得謂得，豈非增上慢耶？真羅漢者，濁除根利，知非究竟，信真是法，未是後身，不起上慢。知非究竟，信於究竟，即信理一；無增上慢，即成行一；信則信教，是為教一，是佛弟子，則人一也。
除佛滅下，第二、開除釋疑者，先開除，除佛滅後，不成增上慢。次所以者何？佛滅下，明好人難得，深經難解，亦不成上慢。若佛在世，正說此經，不信不受，非真羅漢，成增上慢。若佛滅後，方得羅漢者，偏執權經，不信圓法，聽許非增上慢。又佛雖入滅，此經尚在，不信不受，應是上慢耶？即得開除。佛滅度後，雖有此經，解其文義者，此人難遇，致令羅漢不信不解，亦聽許非增上慢。
次釋疑，若佛滅後，解經人難遇，得羅漢者，即永入涅盤耶？即釋云：是人雖生滅度之想，舍命已後便生界外有余之國，值遇余佛，得聞此經，即便決了。釋論第九十三云：羅漢受先世身，身必應滅，住在何處而具足佛道？答：羅漢三界漏因緣盡，更不復生三界。出三界外有凈佛土，無煩惱名，於是國土佛所聞法華經，具足佛道。即引法華云：有羅漢若不聞法華，自謂得滅度，我於余國為說是事，汝皆作佛。論既引經為證，今釋經還將論解。
南岳師云：余佛者，四依也。羅漢遇之，聞經決了。又羅漢修念佛定見十方佛，為說此經，便得決了。又凡夫行人苦到懺悔，見十方佛為說，亦得決了。
瑤師云：實羅漢必自知法華志求於大，利根則自知，中下根須聞而知，故言聞知，何容於佛滅後不聞法華，或聞而不信，遇余佛方解耶？末法凡夫猶尚能信，況圣人乎？除佛滅後者，指凡夫也。
有人言：凡夫未證法相，所見不明，執心不固，所以易信。羅漢證法相，所見分明，執心牢固，忽聞異說，未便信受，故云不信。其義必然，故身子云：將非魔作佛，惱亂我心耶？若從此義，指羅漢，不指凡夫云云。此直異解，不用此義也。
舍利弗下，第五、明無虛妄者，止物謗心，此為三：初、勸信釋迦實說，故云汝等當一心信解，受持佛語；次、勸信諸佛，故云諸佛言無虛妄，諸佛道同，彌加信受；後、結成不虛，故云無有余乘，唯一佛乘也。
第二偈頌有一百二十一行，分為二：初有四行一句頌上許答，後有一百十六行三句頌上正答。上許答有三，謂順、誡、揀。今不頌順，但頌揀誡。揀眾為兩：初三行半頌上五千退，次二句頌上眾已清凈，次一句頌誡聽。
上慢、我慢、不信，四眾通有，但出家二眾多修道得禪，謬謂圣果，偏起上慢，在俗矜高，多起我慢，女人智淺，多生邪僻。
不自見其過者，三失覆心，藏玼揚德，不能自省，是無慚人也。若自見過，是有羞僧也。於戒有缺漏者，律儀有失名缺，定共、道共有失名漏。無道定等，故內起惡覺，如玉含瑕。無律儀故，外動身口，如玉露瑕。覆罪自得，故名護惜。小智者不得學無學智，而有世間小智，妄謂有漏，以為無漏，小中之小，故言小智也。
糟糠者，無無漏禪定潤故如糟，無理慧故如糠，是五千等，有世間禪如糟，有文字解如糠，封文失詮，如糠無米。又糟糠譬其無大機，枝葉譬其非好器，悉不任用，故須遣之。舍利弗善聽者，即頌上誡許，誡令善聽也。
從諸佛所得法下，有一百十六行三句頌上正答也。又為二：初從諸佛所得法下，有七十三行一句頌四佛章門；從今我亦如是下，有四十三行半頌上釋迦章門。就初又為四：初、諸佛所得下，三十四行三句頌上諸佛門；從過去無數劫下，第二、有二十七行半頌過去佛門；從未來諸世尊下，第三、有六行半頌未來佛門；從天人所供養下，第四、有四行半頌現在佛門。
今就初頌諸佛門中，與長行凡有三異：一、彼此互無；二、前後間出；三、開合不同。上有嘆法希有而無五濁，頌有五濁而無嘆法。上先嘆法，次明不虛，開權顯實。今先開權顯實，後明不虛。上勸信與不虛合說，今分勸信，隔於不虛也。私謂上以釋迦方便釋成諸佛之權，偈中以釋迦之實釋成諸佛顯一，是四異也。
此初頌文為五：初、從諸佛所得法下，五行三句頌諸佛施權；二、從我設是方便下，十三行頌諸佛顯實；三、從若人信歸佛下，四行半頌諸佛章勸信；四、從若我遇眾生下，九行半長頌五濁；五、我有方便下，兩行頌上不虛。今初釋開權，文為二：初四行一句頌正施權，次一行半頌結施權意。
今初諸佛所得法者，修道得於諸權法也。無量方便力下，頌上無數方便、種種因緣演說諸法也。眾生心念者，頌上隨宜說法也。頌中廣出隨宜之相，即是照九法界機，說七方便。總言九七，不可定判，故言若干。隨欲之宜，應用世界悉檀；隨性之宜，應用為人悉檀；隨惡業宜，應用對治悉檀。現起希望名念，法門不同名種種，過去所習名性，現在欣樂名欲。或可習欲成性，成性生習欲云云。善惡業者，七方便傳傳為善惡云云。佛以權智照諸方便性欲，然後以諸因緣譬喻，隨其所宜說九部經，十二部如玄義中說。
鈍根樂小法者，一行半結施權之意，前世根鈍，今世無機，不堪聞大，故言不行深妙道。前世貪著障重，今世眾苦所惱，唯可聞小，故言為是說涅盤也。
從我說是方便下，第二、十三行頌諸佛顯實。文為四：初、三行頌理一，令得入佛慧，頌上一大事因緣也。決定說大乘，摠頌開示悟佛知見也。入大乘為本，頌上入佛知見也。
從佛子心凈下，第二、四行半頌上諸佛如來但教化菩薩，以明人一，上直云教化菩薩頌中，廣出諸方便人皆成實人。有佛子心凈，即別教之人為此佛子說大乘經。得記心喜，即成圓教真實之人。聲聞若菩薩者，聲聞兼得緣覺。若菩薩兼得六度，通教等諸菩薩皆成佛無疑者，即是七種方便。無非佛子，即是頌人一也。
從十方佛土中下，第三、一行三句頌上如來但以一佛乘為眾生說法，無有余乘，若二若三。若十方佛，唯說一法，即是教一。假名引導，即方便教也。牒假名三教，顯佛慧一教，其文分明。無有余乘者，無別教中圓入別之余也。無二者，無通教中半滿相對之二也。無三者，無三藏中之三。如此等二三，皆是假名字，引導諸眾生，今但一佛圓教乘也。
從諸佛出於世，唯此一事實下，第四、有三行三句頌上諸有所作常為一事行一文也。事即是行，終不以小乘，濟度於眾生，即是頌上常為一大事之意也。佛自住大乘，以此度眾生，頌上唯以佛之知見示悟眾生，後一行釋不以小度之意。
從若人信歸佛下，第三、四行半頌上勸信，上云汝等當信佛之所說，頌中有二：初、有二行半舉果勸信；二、舍利弗下二行，舉因勸信。舉果中，初一行半舉內心。若人信歸佛，如來不欺誑者，明佛心清凈，無明慳垢、眾惡已斷，凈心中說，故是可信。
我以相嚴身下一行，明外色，身相炳著，光色端嚴，內無闇惑，外有光明，則口無欺誑，為眾所尊，說大乘印，則可信受。
我本立誓愿下二行，是舉因勸信，此亦為二：初、我本立誓下一行，舉昔誓；二、如我昔下一行，明愿滿。我昔誓愿非但自誓菩提，亦誓眾生同入佛慧。今酬誓故說，是亦可信。今菩提既滿，眾生亦入，汝既自證佛慧，亦驗我誓不虛，結成舉因勸信也。
問：本誓既普，今眾生尚多，愿云何滿？
答：佛三世益物，今明現在論愿滿也。
若我遇眾生下，第四、九行半舉五濁，上明五濁在釋迦章後，今頌文在總佛門末，釋迦門中又更重出，此明諸佛同出五濁，皆先三後一也。此文為四：初、一行總明五濁障大；次、六行別明五濁障三；三、一行明為五濁故，方便說小；四、一行半明為大說小，小治五濁，大愿得興。
若我遇眾生者，中阿含十二云：劫初光音天下生世間，無男女尊卑，眾共生世，故言眾生。此據最初也。若攬眾陰而有，假名眾生，此據一期受報也。若言處處受生，故名眾生者，此據業力五道流轉也。正法念云十種眾生，謂長、短、方、圓、三角、青、黃、赤、白、紫。
云何眾生生死長？在地獄時，身受不可思議苦，心念無量無邊惡。在畜生時，身迭相吞噉，心迭相逼惱。在於鬼時，身若燒山，心如沸鑊，邪見熾盛，觝突癡兇。在人時，身口意常作不饒益事以自勞苦，身口意常念不饒益事以自牽纏。在天時，耽染六塵，縱逸嬉戲，不聞正法，杜塞福源，是名眾生生死長。
云何眾生生死短？在地獄時，能一念寂靜心取戒。在畜生時，能一念靜心依三寶。在餓鬼時，能一念靜心靜諸根。在人時，能修六度，養父母，敬三寶，以善嚴身口意。在天時，舍天樂，持戒樂禪，教化讀誦，梵行少語，是為眾生生死短。
云何眾生方生死？如郁單越，於一切物無我所，舍身必上天，從天上又上天，唯向升善處，是名生死方楞。
云何眾生圓生死？唯在三途四趣中，團欒圓轉，如旋火煙回是也。
云何三角生死？謂善業、不善業、無記等是也。
云何眾生青生死？入闇地獄，常怖怕是也。
云何眾生黃生死？餓鬼饑羸萎黃是也。
云何眾生赤生死？畜生迭相食噉流血，赫然是也。
云何眾生白生死？謂人中天中白業善道，如諸天臨死時，余天語言：汝生人道去。若人臨死，知識語言：汝向天中去。當知兩處是白生死。
又第五云：心畫地獄黑色，鬼鴿色，畜生黃，人赤，天白。此義云何？
答：上說五道果報，今說五道造業，故其不同耳云云。
如是等眾生，若為與佛相遇？眾生以苦惱自煎，諸佛以大悲濟物，悲與苦相對，故言相遇。又佛如眾生如，一如無二如，天性相關，故言相遇。夫大悲愍眾生，若以人天教我，則墮闇惑，止免青、黃、赤、紫、方、圓、楞角等生死，非教佛道。若遇眾生，令修小乘，我則墮慳貪，此事為不可，秖出二十五有。若遇眾生，教令通別，我則墮偏僻，失佛知見。今皆令眾生得實相妙慧，體達一切皆是佛法，無非正道，此則盡教以佛道，生死苦永盡，我常如是說，但眾生根鈍罪重，不可如愿。過去有佛，號住無住，發愿使己國眾生同日同時成佛，即日滅度。又賢劫前有佛號平等，亦愿己國及十方眾生亦同一日成佛，即日滅度。今日有佛，復有眾生，云何耶？佛言：止！止！我前所言，得人身者耳。頗有發愿令五道同日成佛不？佛言：不可以非器之身成無上道，要先化三趣，令得人天，然後乃可如愿。三趣非善道，何能成佛？如人求寶聚，不於空中求。
我知此眾生下，第二、六行別明五濁，為五：初、二行明眾生濁。善本者，真如實相也，不依此種善根，故不感大也。堅著五欲者，即諸惡之本，從癡有愛，則我病生。從受胎之微形下，第二、一行別明命濁。觀心釋者，一念心起即為未來作業，業即胎，胎業無窮，世世不斷，不斷即是增長也。受胎之微形，形即五陰，陰名世，壽命連持，諸陰入世，初從薄酪，已至老死，故名世世增長，是命濁。受陰身經說，凡夫受身，初七未轉異，二七有生相如薄酪，三七如厚酪，四七如凝酥，五七如壞，六七如肉摶，七七於肉摶生五疱：頭、手、腳等，八七又五疱：一頭、兩膊、兩腕，九七續生二十四疱：四疱作眼、耳、鼻、舌，二十疱為二十指，十七轉現腹相，漸漸皮骨分解，作諸異相，生七百筋七千脈，隨所須相用，一風染之，須白相白風染，乃至余風亦如是。香風故，安隱端正；臭風故，不安隱，則丑陋邪戾。後出胎，食五谷，則生八萬戶蟲也。
入邪見稠林下，第三、一行是見濁，五見交加，如稠林密茂。若有是常見，若無是斷見，因此二見生六十二，或云外道計我有四句：色即是我，離色是我，色大我小，我住色中，我大色小，色住我中。四陰亦爾，是為二十，三世為六十，并根本為六十二，或如大品中所說。
次深著虛妄下，第四、一行頌煩惱濁，如文。
於千萬億下，第五、一行頌劫濁，長時無佛法即是劫濁。又上來四濁集在時中，故名劫濁。
如是人難度者，五濁障故，不信一乘，則不可度也。
觀解者，念念惡覺，永無正觀自覺即不見佛，心無八正即不聞法，此心難度。
是故舍利弗下，第三、一行即權為說小，如文。
我雖說涅盤下，第四、一行半即是終令入大，析三界妄盡，滅色取空，則非真滅。若體達無明，本無常寂，即是真滅，本無雖寂，若不修道，無由契會，故言佛子行道已，來世得作佛也。
我有方便力下，第五、兩行頌上不虛，上云汝等當信佛之所說，言不虛妄，勸信前已頌訖，不虛今更頌。初二句先明釋迦，先開三，次兩句明諸佛後，顯實互現耳，後一行正明不虛，前權後實，誠言不虛，勿生疑也。
從過去無數劫下，第二、二十七行半頌上過去佛章。文為二：初、二行頌開三，如文。是諸世尊下，第二、有二十五行半頌顯一，上文顯實，兼有四一，今偈具頌。於中又二：初、一行略頌上三一，皆說一乘法即是頌教一，化無量眾生頌人一，令入於佛道即頌理一，兼得行一；次又諸大圣主下，第二、有二十四行半約五乘廣頌顯一。就文為二：初、一行半總約五乘以顯一，天人群生類，是舉諸乘以明人一，更以異方便，舉諸行以顯行一，兼得教一，第一義即是理一。異方便下，正因佛性即第一義理。若用圓妙正觀，此即實相方便，不名為異；若用七方便觀，助顯第一義者，名異方便。次若有眾生下，第二、有二十三行別約五乘以顯真實者，即為三：初、二行開菩薩乘；次第二、一行開二乘；第三、二十行開天人乘。
今初，若有眾生類下二行，開菩薩乘。若作五乘釋者，但是六度菩薩乘。若作七方便釋者，兼得通別菩薩乘。何者？三教大乘皆行六度，而運心有異，相心行六度即三藏菩薩，無相即通教，非相無相次第行六度即別教，今但列六度，未知定判屬誰？尋上文云更以異方便者，非獨六度菩薩，即三教菩薩方便。昔聞法皆已成教一，昔六度行皆已成行一，如是諸人等，皆已成人一，皆已成佛道，皆已成理一也。
從諸佛滅度已，若人善軟心一行，開聲聞、緣覺皆入一乘。何以得知？大品嘆阿羅漢心調柔軟。又凈名云：住調伏心是賢圣行。是以知之。昔善軟心皆成行一，諸人等是人一，成佛道是理一。
供養舍利下，第三、二十行開人天乘，不彰是人天乘，但明造像起塔，專至散亂，故知是天人業。地師解云：童子是童真地，無二乘凡夫二邊欲心，聚砂為塔，砂是無著，塔是眾行積集，含藏正覺之心，彼謂義會無生以為深詣，今謂乖文豎狹。何者？登地自應成佛，如修羅度海，何足為奇？今以童稚戲砂、亂心歌詠、指微即著，如凡夫度海，不可思議。佛分明廣會五乘，毫善不漏，而棄收羅之廣意，徑取無生。若如向釋，殆不攝二乘，況凡夫乎？論深但是一致，定廣則乖經文。
問：人天小善應住果報，云何皆言已成佛道？
答：此應明三佛性義。大經言復有佛性，善根人有，闡提人無者，即是人天小善，低頭舉手，為山始簣，合抱初毫，昔方便未開，謂住果報，今開方便行，即是緣因佛性，能趣菩提，成顯實之義也。就此為二：前十九行約天人小善成緣因種子以明顯實，後一行約了因種子以明顯實，尋文可解。
前十九行為十：初、三行半約造塔明天乘。因時，至心傾財舍寶，果時，任運自然受樂，故是天乘也。木櫁者，長安有木名櫁，亦任造像。金光明云：以佛舍利如芥粟許置小塔中，三十三天已有自然果報。即其義也。
次乃至童子下，第二、一行童子戲砂作塔，即是人業。因時，泛泛悠然作善，果時，作意勤求得樂，故是人業。
次若人為佛故下，第三、四行約志心造像明天業。優婆塞戒經不許用膠，得失意罪。而此經用者，古師云：外國用樹膠耳。光宅言：或有處必須於像，聽許用牛皮膠。若有他物，即不得用也。有言：大豆汁可代膠清，然牛皮終是不凈物，後得不凈果報，不凈錢不任造像，可換取如法凈錢造像。地持不用雌黃臭物。戒經不許造半身像，得失意罪。善相不起，墮落生死中。然造像各有所擬，若當堂佛必須坐，消息佛或坐或臥，行動佛必應立。而弟子於塔殿立像前不得坐，此處定屬佛故，若白衣舍，余處坐像前不能久立，乞坐者得，立像前即不得坐也云云。
次乃至童子下，第四、一行明人業。
次如是諸人下，第五、一行半結成顯實。諸人皆成人一，漸漸積功德，具足大悲心即成行一，佛道即成理一。既已成佛，復能四一，但化菩薩即是教一云云。
次若人於塔廟下，第六、三行半約諸塵供養明天業。銅鈸者，長安人呼露盤為銅鈸，在彼翻經，故用彼名之耳。
次若人散亂下，第七、一行約散心用塵供養明人業。
次或有人禮下，第八、一行約身業供養明天人業。禮拜一句，五體著地是上禮，即天業；合掌低頭是中禮，是人業。
次以此供養下，第九、一行半結成，非但顯實，自成佛道，亦能開權，薪盡涅盤也云云。
次若人散下，第十、有一行約口業，例上應具天人業，今但出人業云云。南無大有義，或言度我，度我可施眾生，若佛答諸佛度我，義不便。五戒經稱驚怖，驚怖者，正可施佛也。生死險難實可驚怖，以大救之不得，今同諸佛以小濟之，驚怖施佛可也，故文云喜稱南無佛。喜者，喜得救物儀也。五戒經又云歸命，悉施眾生耳。調達臨終稱南無，未得稱佛，便墮地獄。佛記其從地獄出，當作辟支佛，字曰南無。外國事天像者，以金為像頭，賊來盜之，取不能得，即稱南無佛，便得頭。明日眾聚云：天像失頭，便是無天來著耳。著者，云何失頭？天即降一人云：賊來取頭，即稱南無佛，諸天皆驚動，是故得我便，是故失頭。眾人云：天不如佛耶？既不如者，今何不事佛？賊稱南無佛，尚得天頭，況賢者稱南無佛，十方尊神不敢當，但精進，勿懈怠。
那先經云：人臨死稱南無佛得免泥梨者，云何？如人持一石置水，石必沒無疑。若能持百石子置船上者，必不沒。若直爾死，必入泥梨，如石置水。若臨死稱南無佛，佛力故，令不入泥梨，船力故，使石不沒也云云。
胎經、報恩經云華林園第三大會九十二億人者，是釋尊遺法中一稱南無佛人得見彌勒也。
次於諸過去佛下，第二、有一行明了因種子。若例上，皆有相、無相、非有相、非無相、至心、散心等五乘種子，今皆開入一實云云。至心聞一句，是天業；散心聞一句，是人業云云。
問：何意約過去佛門廣明五乘耶？
答：三世佛皆有開權，但未來未起，現在始行，於證義弱。過去開權已久，受化之人皆成四一，并於十方施權顯實，證義事強，構之虛言，不如驗之以實，故於過去佛廣說五乘也。
從未來諸世尊下，第三、有六行半頌上未來佛章。文為二：初一行半頌開三，後五行頌顯一。度脫諸眾生者一行，頌人一。諸佛本誓愿一行，頌行一。佛所行道，誓令得此道，豈非行一？未來世諸佛兩行，頌教一。知法常無性者，實相常住無自性，乃至無無因性，無性亦無性，是名無性。
佛種從緣起者，中道無性即是佛種，迷此理者，由無明為緣，則有眾生起；解此理者，由教、行為緣，則有正覺起。欲起佛種，須一乘教，此即頌教一也。又無性者，即正因佛性也。佛種從緣起者，即是緣、了，以緣資了，正種得起，一起一切起，如此三性，名為一乘也。是法住法位一行，頌理一也。眾生正覺，一如無二，悉不出如，皆如法為位也。
世間相常住者，出世正覺以如為位，亦以如為相。位相常住，世間眾生亦以如為位，亦以如為相，豈不常住？世間相既常住，豈非理一？又釋世間者，即是陰、界、入也。常住者，即正因也。然此正因不即六法，緣了不離六法，正因常故，緣、了亦常，故言世間相常住也。於道場知已，此舉果釋成開權顯實，道場朗然，斯理久暢，物情障重，方便施三云云。
從天人所供養下，第四、有四行半頌現在佛章，上文有四，今頌三，不頌後結。初、一行半頌為化之意，正為安隱眾生。次、知第一寂滅下一行，頌上顯實。知第一寂滅，即頌理一，其實為佛乘，或頌教一，或頌行一。後、知眾生諸行下二行，頌開權如文。
從今我亦如是下，第二、有四十三行半頌釋迦章，上文無嘆法希有，頌中具六，但舊解釋迦章點出譬本，指上本下，文義交加，尋疏則目眩，聽說則心亂，鈍者致惑。私記者，先撰置前，至文更帖，庶以自鏡耳。然釋迦章偈凡兩意：一、頌上；二、本下。上根已悟，中根未了，故須作諭還譬上法。譬不孤起，承躡有由，故言譬本也。古舊為五譬：一、長者譬；二、思濟譬；三、權誘譬；四、平等譬；五、不虛譬。然初是總譬，非獨長者思濟，是救子不得義耳。猶少見火譬，故不用。
瑤師云：中從諸佛隨宜所說竟長行，正顯一乘真實。凡有四章：一者、開昔四三，成今四一；二、以五濁故，不得說一乘；三、從若我弟子自謂下，明不得者；四、從汝當一心信解下，明不虛妄。始末言異，以意求之，皆實也。
下火宅中但譬內三章：從譬如下，竟愿時賜與，是第一、譬五濁章。從各賜諸子等一大車竟得未曾有，是第二、譬真實章。從是長者等賜諸子竟寧有虛妄不，是第三、譬不虛妄章。
玄暢師云六譬：一、宅中眾災之相；二、覺者唯佛，起一乘念；三、眾生不受，為說怖畏之事；四、說三乘樂；五、還說一乘教；六、結不虛妄也。
龍師云六譬：一、舍宅父子譬，佛王三界，化眾生也；二、長者見火譬，我以佛眼觀見六道眾生也；三、長者救火譬，佛三七欲度眾生，不得用大也；四、長者方便誘以三車，譬佛設三乘教也；五、長者賜一大車，譬說妙法華；六、不虛妄譬也。
光宅十譬：一、今我亦如是二行，總頌上權實，為下總譬作本；二、舍利弗當知四行，頌上五濁，為下見火譬本；三、我始坐道場六行半，明大乘化不得，為下救子不得譬本；四、尋念過去佛十一行，明三乘化得，為下救子得譬本；五、我見佛子等一行，明大機發，為下見子免難譬本；六、咸以恭敬心一行，明三乘索果，為下諸子索車譬本；七、我即作是念二行一句，明如來歡喜，為下長者歡喜譬本；八、於諸菩薩前三句，明為說大乘，為下等賜大車譬本；九、菩薩聞是法一行，明眾生歡喜，為下諸子得車歡喜譬本；十、汝等勿有疑一行半，明佛無虛妄，為下長者不虛譬本也。
有人評之，若以句判，應有十九句，若以義判，則有六義：一、總；二、見火；三、一乘化不得；四、三乘化得；五、還說一乘；六、不虛。自余攝入六義之內。
又十譬則法譬參差，法說中，索車在前，父喜在後；譬說中，父喜在前，索車在後。雖欲會通，終成迂回。又大小相違，法說見大機動故喜，譬說見小緣免難故喜。法說明大因，譬說敘小果。法說大障將傾，譬說小難已離。義勢乖各。又有無異故，法說中敘上根易悟，故無索車；譬說明中根猶惑，故有索車。若引恭敬為索車者，殊不體文意，今無此四失。
然有無者，長行有五：一、開三；二、顯一；三、五濁；四、真偽；五、不虛。偈亦五，但長行有真偽，偈則無，偈有嘆法，長行則無，互現耳。
次第者，長行先開三，後顯一。偈先顯一，後開三。開合者，開三顯一，為總譬本，二偈合而不開。次離五濁文，為四譬之本。開而不合，不虛為不虛譬本，不合不開明取舍。四段經文為六譬之本，取而不舍，嘆法一章非六譬，故舍而不取。
論總別，初開三顯一，總敘釋迦一化教門，從五濁去，皆屬別譬也。次本跡者，總敘佛教，總含本跡，從五濁去，別明本跡。五濁一章正明居法身本，見眾生苦，起大悲，從一乘化不得者，垂跡云云。
今謂跡門大意，正是開三顯一，前直法說上根即悟解，中下未悟，更為作譬，譬於三一，令得曉了。前法說中既略廣開三顯一，後譬說中亦應略廣許三賜一，因緣中亦應引三入一。若作三譬、六譬、十譬，於三周之文不合，於四人信解乖離，是所不用。
今明頌釋迦章中，大分為兩：初、從今我亦如是下兩行偈，略頌上權實，為下總譬作本；第二、從我以佛眼觀見下，有四十一行半偈廣頌上六義，為下別譬作本。
今約總頌中即有六意，得為總譬六義作本。偈云今我亦如是，我即釋迦，是一化之主，為下有大長者譬作本。安隱者，即大涅盤常樂住處，此處寂靜，無五濁障，故名安隱。安隱即對不安隱，不安隱即三界生死行化之所，有五濁障，名不安隱，即為下火宅譬作本。眾生即是五道受化之徒，為下五百人譬作本。又安隱者，即是安隱法，還對不安隱法，不安隱法即五濁法也，為下火起譬作本。種種法門即對不種種，為下唯有一門譬作本。知眾生性欲者，即是五道根性有三乘差別，為下三十子譬作本。向上即是略頌，向下即是總譬本。本末相承，文義整足，譬中當更引上證下云云。
從廣頌上六義中，分文為四，作下別譬本。初、從我以佛眼觀下四行，廣頌上五濁，為下見火譬本；二、從我始坐道場下十七行半，廣頌上於一開三，為下寢大施小譬作本；三、從我見佛子等六行，廣頌上顯實，為下等賜大車譬作本；四、從如三世諸佛下，有五行半廣頌上嘆法希有。次有二行半，正頌上不虛。次有六行頌上敦信，此三意合為下不虛譬作本，而正用二行半頌不虛，為下不虛譬作本。
大概如此，細派更開，初、頌五濁中有三意：初、有半行一字，明佛眼觀見，為後長者能見譬作本。次、六道眾生下，有二行三句四字明所見五濁，為後所見火譬作本。次為是眾生下，第三、有半行明起大悲，為後長者驚入火宅譬作本。
二、我始坐下，若頌開三者，更開二意：初有六行半念用大乘化不得，為下身手有力而不用之寢大譬作本。次尋念過去下，有十一行念同諸佛三乘化，為後設三車施小譬作本。
三、頌上顯實中更開四意：初、舍利弗當知！我見佛子下二行，明大乘機動，為後索車譬作本；次我即作下，第二、有兩行一句明佛歡喜，為後見子免難譬作本；次於諸菩薩下，第三、三句正顯實，為後等賜一大車譬作本；次菩薩聞是下，第四、一行明受行悟入，為後諸子得一大車歡喜譬作本。頌上不虛，直為下不虛譬作本，不論開也。
又一時大開為三譬：初、今我亦如是兩行，合而不離，為下總譬作本；二、從我以佛眼觀下，離而不合，為下別譬作本；三、不虛譬不離不合，為不虛譬作本。
若承上本下略廣二頌，則通三周及信解中，文之與義，悉皆不闕。若約廣頌，更開四意，頌上四義，為下四譬作本。此亦通三周及信解中，文義不闕。
若更子派開頌五濁中為三，開頌方便中為二，開頌顯實中為四，不虛中但一，合成十意，作下十譬之本。此之十意但在法譬兩周，信解及因緣中，其文則闕，故作三節開章，承上本下，非是無趣漫作。
頌略中，初一行頌上顯實，後一行頌上開權，此文雖窄，具頌四一。今我亦如是，如於諸佛之是，同以一實教化眾生，此是總頌顯實也。安隱者，涅盤秘藏是安隱處，佛自住其中，亦安置眾生入秘密藏。安隱處即頌理一，眾生即頌人一，種種法門入於佛道即頌行一，宣示即教一。智慧力者，即權智力也。知眾生性欲者，鑒小機也。方便說諸法者，正施權也。皆令得歡喜者，隨宜稱機也。二偈雖略，收佛一化，開權顯實，原始要終，罄無不盡，故稱略頌為下總譬本也。
二、從我以佛眼觀下四十一行半，廣頌上六義。舊以最後七行是法說流通，今不用，用頌嘆法敦信耳。初、四行頌上五濁開三。次第二、十七行半頌施方便化。次第三、六行頌上顯實。次第四、五行半頌上嘆法希有。釋迦章雖無，指諸佛章中也。次第五、二行半頌上不虛。次第六、六行頌上敦信。
初、四行頌五濁，上文有四：唱數、列名、出體、結釋，今但頌數、名、體三也。上云為五濁故說三，今云為五濁故出世，出世本應說大，障不獲已，故前說小，此又為三：初、十一字明佛有能見之眼；次第二、六道下二行三句四字，明所見五濁；次第三、為是眾生下，有半行明起大悲應赴。
初十一字我以佛眼觀見者，下文云：長者在門外立。舉下證上，知佛在法身之地，以常寂佛眼圓照群機，若根利濁輕，則以盧舍那像說一乘法；若根鈍濁重，則脫瓔珞，以老比丘像驚入火宅，方便開三，秖是于時鑒機，故言我以佛眼觀見也。若觀色法，應用天眼，若分別根機，應用法眼，云何言以佛眼見耶？佛眼圓通，舉勝兼劣。又四眼入佛眼，皆名佛眼云云。
六道眾生下，第二、有二行三句四字明所見五濁。貧窮無福慧半行，頌眾生濁。入生死險道，相續苦不斷，此頌命濁。深著於五欲一行，頌煩惱濁。不求大勢佛，及與斷苦法，此頌劫濁。深入諸邪見，以苦欲舍苦，此頌見濁。或云五熱炙身，欲望舍苦，反得苦報。或云諸見即是受，受即是苦，行此苦因，望欲舍苦，豈可得耶？
普曜曰：五道源來，五戒為人，十善生天，慳貪墮餓鬼，觝突墮畜生，十惡墮地獄，無五趣、五陰、六衰，則是泥洹，不處生死，不住泥洹，便受菩提決。
毗曇毗婆沙第七云：地獄中人初生時念云：昔聞沙門說貪欲是地獄過惡，大可畏處，我昔不斷貪欲，今受此劇惱。此舉貪欲是地獄因也。
又云：五道各有自爾法，地獄色斷還續，畜生能飛虛空，餓鬼施摶食時，能來到人中，人中有勇健、念力、梵行。勇健者，不見果而廣能修因。念力者，久遠所作而能憶。梵行者，能得解脫達分，得正決定。天中有自然隨意所須即得云云。
地獄中成就他化自在天煩惱業及善，而不現前行；他化自在成就地獄煩惱業及不善，而不現前行。舉上舉下，中間可知。
地獄，此方名，胡稱泥犁者，秦言無有，無有喜樂，無氣味，無歡無利，故云無有。或言卑下，或言墮落，中陰倒懸，諸根皆毀壞故。或言無者，更無赦處，獄卒是變化令見，非眾生數，初將罪人縛至閻王所者，是眾生數。若受苦時，非眾生數。如此解者，初皆正語。若受苦痛聲，不復可分別。
畜生者，形傍行傍，故名畜生。又畜生者，名遍有，遍有五道中，四天、三十三天悉有，而上天所乘象馬等，是福業化作，非眾生數也。又畜生者，名盲冥。盲冥者，無明多，故名畜生。劫初時皆解圣語，後飲食異，諂心而語皆變，或不復能語。
鬼者，胡言闍梨多，秦言祖父。眾生最初生彼道，名祖父，後生者亦名祖父。又慳貪墮此趣，此趣多饑渴，故名餓鬼。亦被諸天驅使，亦希望飲食，故名餓鬼。
人者，胡言摩㝹奢，此云意。昔頂生王初化，諸有所作，當善思惟，善籌量，善憶念，即如王教，諸有所作，先思量憶念，故名人為意。又人能息意，能修道，得達分。又云人名慢，五道中多慢者，稱人趣也。
阿修羅者，修羅名天，阿言非，非天，故稱阿修羅。又修羅名端正，彼不端正，故言阿修羅。修羅名酒，阿之言無，彼無酒，故言阿修羅也。
天者，天然自然勝，樂勝身勝，故天名勝。眾事悉勝余趣，常以光自照，故名為天。又天者，天然自然。阿含云，眾生是假名，界是法，五趣眾生與法界和合。若眾生行不善心時，與不善界俱；行善心時，與善界俱；行勝心時，與勝界俱；行鄙心時，與鄙界俱，是故比丘當作是學善種種界。前是因緣釋六趣，後似觀心釋六趣也。
為是眾生故下，第三、有半行明起大悲，而起大悲心者，上舉能見，次明所見，今明大悲熏心，應入三界，施設方便，引趣佛慧也。