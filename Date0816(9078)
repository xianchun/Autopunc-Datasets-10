枫江之侧，侠桥为市。桥南有寒山寺，襟带通衢，烟波明瑟，唐以前古刹也。同治辛未，先师冯林一宫允重修苏州府志，授简，以释道之宫见属。奉命惕若，退而搜讨文献，咨于故实。尝桌扁舟，出游郊郭间。所谓寒山寺者，断甃颓垣，鞠为茂草。无论宋碑不可得，即文、唐两碣，亦沦于灌莽之中。惟从故书得明师道衍记，谓唐元和中，有寒山子，掣风掣颠，来此缚茆以居。寻游天台寒岩，与拾得、丰干为友，终隐而去。窃考寒山行业，见于闾邱诗集传及宋沙门志南三隐集记，其人当在贞观初，安得元和时尚住世？亦未闻先担笠至吴也。然太平广记引仙传拾遗，又谓其大历中隐天台翠屏山。传闻异词，灵踪傥不可得。其时吾郡适经毗岚之劫，金阊十里，一炬靡遗，飙轮在空，刹幢摧倒。今虽承平日久，自城以西，精蓝名刹，近如积善，远如吾与、法螺之院，落木之庵，钟梵销沈，萝蒿塞径，未有过而问者。惟此寺华严楼阁，一刹闲，弹指涌现。前中丞今直隶制府贵阳陈公经始版筑，今中丞云阳程公谋于陆申甫方伯，又拓而新之，轮焉奂焉，闳规大起，岂惟是畅导宗风、保存古迹哉？盖以唐贤篇什，煊赫人口，海舶流传，鸡林摹印。瀛寰人士，揽环结佩，往往以瓶钵之胜缘，为敦槃之谈助，废而罔举，语焉弗详，皆非所以示远人也。不敏，幸睹胜因，颂吉甫之清风，际之良日，谨援西湖理安、昭庆寺志之例，拾遗补阙，辑为此篇。回忆四十年前，校邠庐中，师友观摩之乐，惘惘如梦，同时纂修，诸君子皆墓有宿草。即亦老且病，俯仰今昔，其重可感也已。嗟夫！以炳烛之余光，续然灯之坠绪，咫闻謏见，非蹖则讹，乡邦文献，又何裨于万一？虽然，龙象中兴，金汤攸寄；檀度因缘，功德无量。凡有知识，皆宜欢跃赞叹。见仁见知，本无了义，拈起钝帚，何必放下。
附：寒、拾事迹附：寒山诗集解题及诸家书牍、诗话、序、跋、考证余归田后，乡居养拙，未尝一过州门。顾以可园校事牵率，扁舟往来，亦时从诸大夫之后。云阳中丞下车之始，保存古迹，既葺寒山寺落成，以粗知乡邦文献，征求故实。归而陈书发箧，属辞比事。又辱同年陆文节公暨何筱雅太守拓示碑文，商榷条例，邮筒奔走，几于置驿。纂成寺志十篇、附录二篇，次为三卷。甫脱稿，中丞即索观甚急。维时在宣统辛亥秋仲，天地倾覆，武昌变起，沉沉戟门，白徽高揭，而此稿遂陆沈不出矣！呜呼！自先圣哲王开天明道以来，圆桥辟雍，沦为草莽，诗书之祸，烈于秦燔，一书之存亡何与？佛经谓毗岚风起，梵天楼阁，皆成劫灰，一寺之兴废又何与？虽然，此稿固尚存也，异日不能禁其不出，即不能禁其无所改窜，以冗长潦倒，世所共弃之人，附骥尾而行千里，吴、越一家，老、韩同传，人其谓我何？先圣云：不逆诈，不亿不信。又曰：与其进也，不与其退也。夫以岩岩具瞻，建牙开府，朝廷畀以封强之寄，国民恃为政令之源。文字諈诿，又不等于竿牍，悠悠苍天，孰究其后？当难之未作也，中丞坐镇于上，文节与筱雅同年承流宣化于下，凡百庶事，同寅协恭，此寺因缘，华藏海中一刹尘耳。今文节临危授命，大节磊磊轩天地，即太守决几而作，不俟终日，亦岂依阿淟涊之士所能者？两贤之盛心，何可负也。爰出旧稿，录而存之，篇第字句，皆有移易，独于书法，悉仍旧文。若后有君子，等于南园之记，遂移北山之文，直道犹存，人心不死，鄙人虽蒙大诟，固所愿焉！
壬子登高节，寂鉴遗民书于花桥老屋，时年六十有四或谓此序捍冒时忌，可以不出，余谓不然。疆学为义者，不徇一姓之废兴；拙政自安者，无预当世之理乱。鄙人茕独残年，饰巾待逝，但守移山之愚，匪高蹈海之节。庾元规尘起，既无污我之嫌；羊叔子使来，安有酖人之意？五德终始，知定论之难凭；六家源流，又要旨之各异。儒墨各一，是非牛李，初无恩怨。方今舆论自由，昌言无讳，岂有文字，遂挂网罗？知我罪我，敬俟来哲。闳达君子，其何责焉！
附：与何筱雅太守书筱雅仁兄同年大公祖执事：顷诵惠简，并拙稿一册，敬悉。某君签驳，针膏肓而起废疾，高密家风，曷胜愧服。某君为贵公子，为诸侯上客，侨寓吴阊，垂四十载。鄙人束发论交，亦颇有介绍者，但以后门寒素，自惭形秽。里社文酒，公车计偕，未尝易一剌、同一尊。中丞不察，遽以拙稿相就正，宜遭有道之诃谴，本可一笑置之。但文章天下之公器，亦未可以默尔也。某君谓寒山寺羌无故实，不过一荒寒之山寺。敬闻命矣。枫桥负郭，劫后荒凉，诚非昔比，从前固五都之市也。昌门何峨峨，飞阁跨通波。见于陆士衡诗。灵岩、支硎诸峰，至近者亦在二十里外。此寺非依山构宇，但可远眺，张懿孙当日泊舟桥下，不容懵然无睹。韦左司亦有诗。寒山之名，两贤又何以不谋而合也？大抵撰述之事，各有体裁，根柢古谊，深通流略，闭门造车，出门合辙，非可以章句声病之学，引绳而批拫也。昔在里中，见一士，号能诗，而不知御览为何书；又有笃信航头古文，惊怖阎、胡、江、孙诸家，若避大厉。始知稽天巨浸，望羊向若，不必井蛙而始色骇也。古今图经，若唐之括地志、元和郡县志，宋之王存、乐史，提纲挈领，体约不芜，撰一统志者，固当奉为先河。郡志当详于省志，县志又详于郡志，降而一乡、一镇、一山、一水，更不得援此为例。至于寒山寺，不过一牛鸣地耳，若论封域，但树一界相碑，若论文法，但作一游记，即可囊括无遗，安用志为？武林湖上诸刹，如灵隐、昭庆之类，寺各有志，志自为体，各随其开山门庭，标举职志。即如吾苏，访灵岩者，考吴宫之遗迹，游邓尉者，述汉月之宗风，因方为圭，遇圆成璧，无一定之体也。寒山劫火娄经，刹竿不坠，祇因张继一诗，寒、拾因缘，尚在传疑之列。此志自当因诗起义，博采遗闻，旁搜教乘，兼有小说、游记、诗话、语录四家之体，咨于故实，稍整齐之则可。至于姓氏、职官、年月、义例，即有抵牾，无关宏指，盖与地志不同，尤未可绳以史例。某君高言书法，敬佩良箴，但未敢锲舟以求剑耳。藏书既鲜，老而健忘，掇拾丛残，等于簿录。不过付诸老衲，丈室临风，聊资谈柄，未敢自附作者之林也。年来门削迹，独寐寤言，闻海内通人之謦咳，辄掉眩不自禁。幸告中丞，善为藏拙，诸惟鉴谅，敬颂政祺。
右稿适当武昌变起，倥偬之际，缮而未发，补录于此。原稿本有一篇，相轮久毁，虽数典之无忘，要骈枝之为病。今得吴氏，遂易纂一篇，次于之后。他山之错，未始非某君一言之赐，谨志勿谖。
赐进士出身。翰林院侍讲。国史馆提调。会典馆帮总纂。甘肃学政叶昌炽枫桥距山门仅一牛鸣地，自张继题诗，四方游士至吴，无不知有寒山寺者。寓贤羁客，临流抒啸，信手拈来，无非霜天钟籁。观唐时梵夹，即题封桥常住字。则是桥也，不啻为诞登之宝筏，树幢初地。敢告司津。志桥第一。
唐张继：月落乌啼霜满天江枫渔火对愁眠姑苏城外寒山寺夜半钟声到客船右录张懿孙诗一首，桥与寺所由名，亦即此志所由托始也。振裘者，必挈其领，以此二十八字冠全书之首。无此诗，志虽不作可也。韦左司以下诸诗，别为一篇，不援为例。
枫桥，在阊门外九里，自古有名。南北客经由，未有不憩此桥而题咏者。
枫桥，在阊门西七里，地与长邑合治，为水陆孔道，贩贸所集，有豆市、米市，千总驻防。
胥塘北流阊门运河，曰彩云港。自彩云港北折，出洞泾之西，曰白莲泾。又西出江村桥，曰枫桥湾。
自胥塘北流，经南濠至阊门钓桥，与北濠山塘水会，曰沙盆潭。自潭西流，出渡僧桥，会枫桥诸水，北流与虎邱山塘水合，曰射渎。
明万历三十二年，浒墅钞关户部主事董汉儒筑枫桥堤，自枫桥至关二十里。
国朝雍正九年，修筑长洲县运河塘，自枫桥起，至望亭通湖桥无锡县界止。
国初，释性能，号法华，寓寒山寺，修枫桥。适逢鼎革，方上龙门，大兵即过下。
枫桥，豹隐纪谈云：旧作封桥。王郇公居吴时，书张继诗刻石作枫字，相承至今。天平寺藏经多唐人书，背有封桥常住四字朱印。知府吴潜至寺，赋诗云：借问封桥桥畔人。笔史言之，潜不肯改，信有据也。翁逢龙亦有诗，且云寺有藏经，题至和三年，曹文乃写，施封桥寺。作枫者非。熊尝见佛书，曹氏所写，益可信云。
据卢志所纪，唐以前皆作封桥。自王郇公书为枫字，而封字之名遂晦矣。
又按：枫桥与妙利普明塔院，皆不详经始岁月。吴郡志谓枫桥自古有名，红阑三百，见于白刺史诗，与八门、六十坊并称。吾郡通津之有桥，信乎其古矣！寒山子尚在隋、唐间，即云天监已有塔院，亦当在有桥后，无可疑也。
吴中山水图经，若虎邱志、横溪录、渎上编，其例隘矣，降而为释子之宫；灵岩、元墓亦各有寺志，其例更隘矣。然阳炫之作伽蓝记，但载丛林之兴替，而洛阳治乱系之。矧寒山负郭，历劫再新，望阊门之峨峨，郁觚棱而特起，其可无载笔以继之后乎？志寺第二。
普明禅院，即枫桥寺也。在吴县西十里，旧枫桥妙利普明塔院也。
寒山禅寺，在阊门西十里枫桥下，旧名妙利普明塔院。宋太平兴国初，节度使孙承祐建浮图七成。嘉祐中，改普明禅院。然唐人已称寒山寺矣。相传寒山、拾得尝止此，故名，不可考也。绍兴四年，僧法迁重建。洪武中，僧昌崇重修。
按：姑苏志又称，洪武归并佛宇，但列丛林，而以子院附见其下。此寺归并寺三：秀峰寺、慧庆寺、南峰寺；庵四：祇有文殊、云泉、射渎三庵，而佚其一。然据此可见寒山寺在明初尚为丛林，盖正在僧昌崇重兴之后也。
又按：吴城之西有寒山，实天平山之阴。上为法螺禅院，明赵凡夫别业也。其地去金阊不远，或疑寒山寺得名以此。余家藏有寒山志写本，据凡夫自述云：山本无名，郡志：涅槃岭在其左。又见寒山诗，有时陟涅槃山句。而寒泉则支郎品题。因命之曰寒山焉！其下详纪山中胜迹，而末系寒山二语，云：溪难记曲，山叠不知重。亦寒山先我矣！是此山之以寒名，自凡夫始。寺之得名在先，山之得名在后，不可以后加先也明矣！
寒山寺，在枫桥下。起于梁天监闲，旧名妙利普明塔院。元季，寺、塔俱毁。洪武间，僧昌崇辟建。明永乐三年，深谷昶修。正统己未，郡侯况钟再修。嘉靖间，僧本寂铸钟建楼。万历四十年，僧明吾、鉴建龙函阁，而大殿毁。四十六年，释西流师徒鼎新。本朝顺治初，几为汛署，僧天与力守弗废。
寒山禅寺，实妙利普明塔院，不详其经始岁月。明万历四十六年，大殿火，明年修复之。本朝康熙五十年冬，大殿又火。旧有水陆院，严丽靓深，屡出灵响，今久湮坏。塔亦莫知其迹。
按：寒山旧为妙利普明塔院，招提名义，檀度因缘，皆以塔着。开山有塔，其来久矣。王志谓宋太平兴国初，孙承祐建，而乾隆府志据孙觌作重建，为得其实。今虽相轮已颓，风铃阒寂，而遗址仿佛犹得于荒烟衰草之中，瞻人天而顶礼，未可以数典而忘祖也。其毁在元、明之际，考宋张师中诗塔影落前浦，范文穆诗墙上浮图道旁堠，张孝祥诗古岸依然窣堵波，是南宋时塔固巍然无恙。即后来汤仲友诗孤塔临官道，三门背运河，其时已入元矣！至明初，高启诗：船里钟催行客起，塔中镫照远僧归。又有诗：遥看城郭尚疑非，不见青山旧塔微。自注：旧有塔，今废。前一首，塔在；后一首，塔亡。一人之诗，龃龉不合。盖浮图毁于元末，季迪适值板荡之交，送别时尚承平，未经劫火。逮后一首则入明后，应诏修史，自都归吴之作。故其下又有官秩加身应谬得，锦衣今已作荷衣之句。今昔已殊，沧桑一霎，可慨也夫！
乾隆三十九年甲午八月，住持比丘宣能续建大殿、前轩。
按：咸丰以前，惟住持果圆募修，见于内阁中书赵文麟，岁月亦不详。庚申赭寇之劫，阊门适当寇冲。城未陷，官军先纵火，层楼杰阁，荡为烟埃，而此寺亦遂无寸椽矣！寇平既久，始有披荆棘而立梵宇者，既庳且隘，仅蔽风雨，亦未详何时何人所草创。
光绪三十二年，今直隶总督陈夔龙由中州移节抚吴，谋于僚属，捐俸鸠工，拓其门，临大路，构堂三楹。由堂而进，东西各三屋。堂之西，构钟楼，铸钟悬之其上，以存古迹。
宣统三年，巡抚云阳程德全偕布政使陆钟琦，又拓而新之，重建大殿。前为御碑亭，后有楼三楹，可远眺。金绳宝地，焕然一新，长廊精舍，几为吴下精蓝之冠。
宋孙觌：枫桥寺记平江自唐白公为刺史时，即事赋诗，已有八门、六十坊、三百桥、十万户，为东南之冠。诗云茂苑太繁雄是也。逮乾符、光啟间，大盗蜂出，争为强雄，而武肃王钱镠以破黄巢、诛董昌之功，尽有浙东西之地。五代分裂，诸藩据有数州自王，独尝顺事中国。有宋受命，尽籍土地府库，帅其属朝京师，遂去其国。盖自长庆讫宣和，更七代三百年，吴人老死不见兵革，覆露生养至四十三万家。而吴泰伯庙栋，犹有唐昭宗时宁海镇东军节度使钱镠姓名书其上，可谓盛矣！建炎盗起，官寺民庐，一夕为煨烬。而枫桥寺者，距州西南六七里，枕漕河，俯官道，南北舟车所从出，而岿然独无恙，殆有数焉。寺无石志，按吴郡图经，实妙利普明塔院，而不着经始之岁月。唐人张继、张祐，尝即其处作诗记游，吟诵至今，而枫桥寺亦遂知名于天下。太平兴国初，节度使孙承祐重建浮图七成，峻峙蟠固，人天鬼神所共瞻仰。至嘉祐中，始改赐普明禅院，而雄杰伟丽之观滋起矣。属有天幸，仅脱于兵火，而官军蹂践，寺僧逃匿，颓檐委地，飘瓦中人，卧榻之上，仰视天日，四壁萧然，如逃人家。绍兴四年，长老法迁者，会其徒入居之，而相其室无不修，铢积寸累，扶颠补败，栋宇一新，可支十世。寺有水陆院，严丽靓深，龙象所栖，升济幽明，屡出灵响，尤为殊胜。而塔之役最大，更三年而后就。一日，迁老过余言曰：愿有纪也。余尝怪天下多故，县官财匮力屈，天子减膳羞，大臣辞赐金，将吏被介胄以死，士大夫毁车杀牛而食，而吾民则当输家财助边，率常睊睊然举首蹙额，疾视其上，无慨然乐输之意。而佛之徒，无尺寸之柄，无左右绍介之先，瓦盂锡杖，率尔至门，则倒衣吐哺，躧履起迎，惟恐后已。乃捐金币，指囷廪，舍所甚爱，如执左契，交手相付无难色。此何道也？今观迁老积精营作，练学苦空，敝衣粝食，不以一毫私其身，日以饰蛊坏、起颓仆为急。又饬其徒二三辈，持钵叩门，或持簿乞民间。日有获焉，惟资以治寺，以故一方道俗皆向慕之。凡所欲为，无不如志，故成就如此。今吾乡县之长人者，晨拥百吏，坐一堂之上，赫然如神明之临，又阻声威以怛之，而后吏得以投其隙。吾欲以柔道理之，量其力之所堪任，而与之为均，无急之以期，无使吏迫之。上下休戚共为一体，人人欢然欣戴，如驹犊婴儿之慕，以尽夫为民父母之道。夫以子弟而事父母，其于奉佛，固无间然矣！故着余之所欲言者为记，使归刻焉。
明王稚登：寒山寺旭公造藏经阁疏诗里寒山黄叶，前朝称古寺；桥边渔火丹枫，千载记名蓝。如斯南国丛林，宜有西来法宝。寺无经而崇奉，何以副人天瞻礼之诚？经无阁而贮藏，安能免风雨漂摇之患？老僧正旭，法号晓山。花下开笼，曾放支郎之鹤；林中结社，常栽惠远之莲。既捐资而造大乘，必募缘而建巍阁。画龙于栋，画海于梁，岂一缕一锾之可就？刻云为楹，刻山为柱，必众财众力而后成。达官长者之往来，锦缆牙樯，定应宝地修来福；海客胡商之贸易，铜山金埒，都是龙华会上人。挥金不吝，宁无布地给孤；造塔非难，当有聚沙阿育。五千四十八卷灵文，自白马驮来，绿字琅函祈永护；亿万几千百佛妙典，从赤乌传至，金书玉笈愿长新。偈曰：寒山寺里老支郎，起阁藏经募十方。待得阁成僧展诵，乌啼月落一天霜。
国朝俞樾：新修寒山寺记筱石中丞之抚中州也，于节署得八景焉。其八曰萧寺钟声。中丞赋诗云：宦味与禅悦，喧寂有殊致。夜半闻钟声，如在寒山寺。诗境清越，寓意深远，一时宾从皆吟赏不置，其时在乙巳之冬，及明年正月，遂拜移节江苏之命，中丞喟然曰：浮生如寄，宦迹如蓬，吾前诗其为之兆乎？爰于三月下旬，莅止三吴。下车伊始，兴教劝学，整军经武，日不暇给，未遑一问寒山之胜也。偶因校阅营伍，税驾郊坰，问其地，曰：枫桥也。问：寒山寺焉在？曰：近在咫尺。乃与众往观。入其大门，门庳且隘。登其大殿，榱桷粗存。达观于其左右，则荒葛崩榛，中惟燕葵、兔麦而已。文待诏所书唐张继诗，旧刻石寺中，可辨者仅数字。唐六如，亦漫漶过半。中丞叹曰：名胜之地，荒芜致此，官斯土者，与有责焉！吾曩者，远在大梁，缅怀兹胜，形之歌咏，今临其地，其能恝然乎？乃与僚属共谋修葺，自方伯以下，不谋而同辞，佥曰：美哉，斯举乎！各捐俸廉，赞成其事。爰卜日鸠工，展拓其门闾，使临大路。由门而进，折而南行，构堂三楹。由堂而进，东西之屋各三。东屋宏敞，宾朋之所燕息也。西屋稍杀，则凡寺中旧碑，咸植于是。以文待诏所书张懿孙诗，今已残缺，属余补书而重刻焉。堂之西，尚有隙地，乃构重屋，是曰钟楼。铸铜为钟，悬之其上，以存古迹。经始于光绪三十二年九月，不两月而告成。中丞自捐廉俸，以为之倡。自方伯、廉访、观察、太守，至长洲、元和、吴县三大令，咸醵资以佽之。都凡用洋钱千百。董理是役者，权知元和县窦君镇山也。余往年视学中州，辱有文字之契，故与余相习，因绘图具说，述中丞之命，求记于余。考寒山寺，创建于梁天监时，旧名妙利普明塔院，以寒山子曾居此寺，故即以为名。吴中寺院，不下千百区，而寒山寺以懿孙一诗，其名独脍炙于中国，抑且传诵于东瀛。余寓吴久，凡日本文墨之士，咸造庐来见，见则往往言及寒山寺。且言其国三尺之童，无不能诵是诗者。乃寒山寺竟芜秽不治，使人发胜地不常之叹。何以存此邦之名迹，而动远人之欣慕哉？然则中丞之修葺此寺，其用意深矣！若惟是感朕兆之不虚，喜觞咏之有寄，犹非中丞雅意也。余老矣，不获从诸君子后，共落其成，辄纪本末，述年月，以为斯记。至方伯以下各出钱若干，用汉碑之例，具刻于后，并勒名于钟，故不及焉。余所书张懿孙诗，远不及衡山旧刻，而此记则尚能窥见中丞之意，或视六如居士旧记，所见者较大乎？
按：唐子畏未尝撰记，今寺中所存残刻，乃也，亦见六如居士集。曲园先生得之耳食，未摩挲其碑而读其文也。此寺经始岁月，旧志不能详，亦非始于天监时，皆考之未审。
吴中近郭名刹，不连丘陵以自高，惟寒山寺最古。去城西十里，据枫桥烟水之胜，而灵岩、支硎诸峰苍翠，相互森然，若纳之屏障。在唐元和间，有寒山子仙迹之异，乃着此名。当时领郡者，如韦、白诸贤，尝以休沐旬暇，升眺清远，鸣琴赋诗，人境齐美。而张懿孙一篇，尤脍炙在吟口。古今四方来者，弭棹寻幽，辄有遐想，虽海外游客，访古津逮，靡不流连于枫江渔火中，叹为栖槃之逸境也。旧供寒、拾遗象于方丈，翼以水陆院，严丽靓深，蔚为灵宇。自宋以来，代有兴替。洎国朝咸丰庚申之变，南烽一熸，荡为荒烟，精蓝遗构，堕剥殆尽。寇平，越四十年，名迹久墟，鲜有谋所以起废者。岂是邦繁雄，营缮者众，而未暇及此邪？抑一境之胜，敝者复新，固自有时耶？顾恢闳旧规，匪轻功可举，而取诸公者，又力无所藉。是必谋众以集，事无妨工，亦无匮财，庶几此义耳。愿与邦懋，咨我同僚，虑材量功，不愆于素。有若信善君子、慧业文人，萃南国之檀施，宏上方之护力，龙象经构，霞举云兴。将揽胜者，吟落月于霜钟；怀道者，缅宗风于妙刹。咸于是导厥渊原，孰谓高明眺望之美，为政不在兹乎？爰叙大凡，聊资小引，示存古意焉。
宣统庚戌之秋，张人骏、程德全同启程德全：重修寒山寺碑记天下起衰振废之心，砭愚订顽之旨，与崇德报功之典，常相因也。而桦冠敝裘，遁世无闷，非遇圣人在位，末由阐其微而大发其光。寒山子书壁之诗传于世者，千有余年矣。当时国清僧众，莫测端倪，即天台刺史，亦惟惊神异、知敬礼而已。苏之有寺也，始见于张懿孙一诗。是诗也，神韵天成，足为吴山生色。然咏其地，非感其人，重其德也。明初重修，姚少师曾为之，今亦漫漶不可辨识。盖唐、宋以降，吴、越之间，无复能作丰干饶舌者矣！寒山之诗曰：子期辨此音。又曰：杨修见幼妇，一览便知妙。寒山该一乘宗旨，作为山歌，以警世之愚顽。苟非天亶聪明，孰有能合中西儒释，而一以贯之者乎？我世宗宪皇帝之序寒山诗也，曰：真乃古佛，直心直语。呜呼！尽之矣。读寒山之诗，知道法明于天下后世；读世宗上谕，知治法行于天下后世。皆古佛直心直语也。今世政治家訾宗教，宗教家亦訾政治。不知废政治，则宗教为无用矣；离宗教，则政治为无本矣。寒山子云：报汝诸人，各各努力。夫政治、宗教虽各有异，而要其终始，总不出各各努力之一言。呜呼！时至今日，岂非臣下努力时哉？德全于政治、宗教之相维系，愧未能达其蕴。而备员斯土，不敢不以起衰振废为心。是役也，继前贤之绪业，感东邻之向风，而尤惊心动魄于各各努力之言。盖努力以从吴中士大夫之后，则吴中之衰废或可振也。努力以从天下士大夫之后，则天下之衰废或皆可振也。事各努力，事皆可成；人各努力，人皆可用。体古佛之心，奉先皇之谕，以上慰今嗣皇夙夜之至意者，将于是乎始。时至今日，岂非臣下努力时哉？至于寺之风景，则唐贤一诗，分明如画。又得国朝王文简公孤篷听雨，再咏叹之，约略尽矣。德全独念先皇之称古佛，而枨触于砭愚订顽之苦心，如闻夜半钟声，悠然不绝。愿与海内外有志之士，同起听之也。
陆钟琦：重修寒山寺记吴郡西南诸水，皆出具区支流，而石湖尤着。湖东汇越来溪与木渎合，北流出横塘，东入胥门运河，北至阊门运河曰彩云港。其自横塘直入运河者，曰洞泾。由彩云港北折出洞泾之西，曰白莲泾。又西出江村桥，曰枫桥湾。复自枫桥纳运河水，东趋阊门，还入城濠，为程可七里。故枫桥者，实石湖之尾闾，而负郭之名胜也。桥有寺，以唐释寒山子得名。兵燹以来，鞠为茂草。至光绪丙午，稍稍谋兴复，工未半辄止。宣统庚戌，云阳中丞莅吴，始访得寒山诗集、画象于故家，既刊梨勒石，而归诸寺。更以保存古迹、守土之责，重修灵刹，询谋佥同，鸠工庇材，不容稍缓。越明年辛亥月，全寺落成。于是殿宇庄严，水木明瑟，亭延秋月，楼对春山，霜钟应门，兰舟牵岸。凡夫层轩杰阁、曲榭回廊，因寺为园，罔不毕具。其规模之宏远，能使游观者视听一新，意尤有在，中丞已立石以记之矣。钟琦尚何言哉？特有所贡疑者数事：府志载寺起梁天监闲，所谓妙利普明塔院是也。语本吴郡图经，而图经不言其经始。里人向有先寺后城之谣，似涉荒渺。据吴门表隐，寺有铜佛，座阴篆十一字，后题赤乌十三年。吴中之寺，莫古于赤乌，俗殆误孙吴为吴越，因有前说，则安知非起于吴邪？张诗脍炙人口久矣，江枫二字，辄不得其说。俞氏杂纂，从一本作江村。然地枕漕河，唐时已不名江。间嘗访之土人，乃知寺前临二桥：曰枫、曰江，遥遥相对。江桥，志谓之江村桥，在枫桥西南。是作江村者，本就桥言，则安知非合二名耶？寺之有碑，自宋王郇公，续记不详郇公之名。宋诗纪事程师孟诗云：迩来寺好尤潇洒，张继留题内翰书。谓内翰指禹玉。禹玉者，王圭之字。宋史。圭传不言封郇公事。据长编，元丰八年，郇国公王圭进封岐国公。其封郇公，当在六年，朱乐圃续记适成于其次年，故曰今丞相。则待诏此书，特补王之遗迹，而何以原碑不一及耶？明姚少师旧记，谓额题寒山始于唐元和中，此与闾邱太守所撰寒山子诗集传不合，然犹得以神仙之说解之。若韦应物刺苏州，固在贞元初，去元和尚远，而何以先有夜宿寒山寺一律耶？钟琦昔读唐人诗，即悠然遐想其遗迹。逮由词曹出掌粮储，尝以巡视漕河，屡经兹地，但见孤村流水，映带茅庵而已，殊不称其盛名。既而贵阳制军创始经营，钟琦亟赞其议，范钟树石，辟厅事，葺僧舍，而基础以立。今云阳中丞继长增高，旧观悉复，钟琦又亲董其役，例得有言。及寺成，而钟琦被命抚晋，会将去吴，则尤有不能已于言者，用为称述斯寺形胜之迹，以厘订旧说沿袭之讹，且举钟琦两度来游，始终其事之前缘，记诸寺壁，以备他日编辑寺志者之一助云尔。
邹福保：重修寒山寺记释氏无为故无名，而无名之名，其得流传于后世者，则有因缘在。寒山子特唐时一枯僧耳，一瓶一钵，云水生涯，故非求名者。乃因僧而有寺，因寺而有诗，因诗而其人其地之名，遂历千余年而不朽，非佛家所谓因缘者邪？夫天下之大，琳宫梵宇，以亿万计，即吾吴郡城内外古刹，无虑数百。而访古者必就寒山寺问津，一若甚慕乎其名者，名之不可已也如是夫！而况士大夫之名重于奕祀者邪？虽然古来葛陆范马、周程张朱诸名贤，其踪迹所至，后之人瞻谒遗祠，而动高山景行之志者，以其有功业道德存也。寒山子何功何德，而名顾与之相埒者，何哉？呜呼！余知之矣。天下学术之赜，殊途而同归，佛氏宜参造化，穷达一致。其书虽支离惝恍，绝不言功业道德，而有大慧力超乎其外，善知识蕴乎其中。其徒之精于禅学者，辄俯视人间世一切之事，澹然若浮云之于太空，昔庄周、列御寇皆宗之。吾儒以其深通元理也，亦往往乐与之为方外交。渊明之于远公；昌黎之于文畅、大颠；坡公之于参寥、佛印、辨才，俱往还赠答，称道之弗衰。此数公者，岂佞佛者哉？诚有取乎尔也。而彼数僧之名，亦赖此数公以传，是又一因缘也。今中丞云阳程公来抚三吴，政通人和，百废俱举。公暇偶偕宛平陆方伯暨在官诸君子，议葺寒山寺，不数月而工竣。金绳宝地，焕然一新，缭以长廊，闲以精舍，而钟楼岿然高耸，为一寺标帜，林森扶疏，以禅房而兼野趣，几为吴下精蓝之冠。起衰复古，厥功伟哉。不特此也，梓寒山之诗集，刻寒山之遗象，撰碑纪事，忾乎有感其人、重其德、明其宗教之意，岂非余所谓功业道德中人，而为陶、韩诸公之所为者邪？寒山子之名，藉以益显。自今以往，非特吴人士必寻叩寺门，瞻仰莲座；即羁臣远客，夜泊枫桥，听蒲牢、望渔火，必又推篷相语曰：寒山寒山呜呼！释氏无名之名，不转胜于世俗之所谓名者乎？而因缘靡尽，薪火相传，余又安能测其所至邪？
龙象所栖屡着灵响，宋孙觌所云也。庚申劫后，无尺椽寸甓之存，何论法相。今可甄录者，惟新刻二象。寺中旧有铜铸、窑变二躯，相传已久，虽付刹尘，犹可摭遗闻而补之。嗟乎！劫火燔空，我佛金身，难言不坏，惟文字为可久耳。志象第三。
张星鉴：游枫溪记寒山寺，由大殿至后楼，楼有古佛，佛以铜铸，连座高二尺有余，座勒赤乌十三年，郡主孙权供奉。相传为毁商纣炮烙铜所铸，然亦无确据。
褚逢椿：寒山寺古铜佛诗并序寺有古佛阁，铜佛一躯，高二尺许，座有赤乌十三年，郡主孙权供奉十一字。道光壬寅九月，里人摹象勒石。韦光黻作，并索予诗：寒山寺前秋草空萧萧落木多江枫寺有古佛宝相丰座缘铭字小篆工赤乌年铸镌当中造象作福紫髯翁云销炮烙犹商铜孙吴霸业今已终吁嗟世尊亦尘蒙但闻月黑鸣霜钟钟声似悔西来误我佛闻之微动容按：吴主权以魏太和三年称帝，是年为黄龙元年。历嘉禾至赤乌十三年，建国已久，何以犹有郡主之号？亳社之铜，又何以至吴下？此殆闾巷郢书燕说，不足辨也。然其象，则已古矣！
周布衣永年：方塔禅院变窑僧伽诗迢迢夜半钟，恍与寒山遇。自注云：相传旧供寒山寺。
吴蔚光：窑变观音在方塔寺西方殿中诗世间奇事真百出窑不变神专变佛传闻窑变观音凡有三海虞方塔寺中乃其一姁姁肖真形皓皓存本质依稀五十三参相华妙庄严道子笔忆昔客游景德镇制瓷烧器识精劣石舂千杵坏始成水滤千罗料还别旊人弄粉如弄丸大小方员手旋脱缋画后素功五色巧涂抹紫或若凝血黄或若傅蜜翠或若聚鹤黑或若点漆裹以水燔以柴难者祭红火吹吷窑成窑坏亦数存窑户覼缕为余述有时幻化作诸象满窑瓷器忽然失我不信佛惟信神神聪明正直而壹但见膜拜人齐称大慈大悲救苦救难观世音菩萨菩萨菩萨知有灵众生一切呼丁宁况千手臂足使令低眉垂目疑弗听愿为普洒甘露水滴尽杨枝小静瓶右古佛象。
寒山、拾得象已剥落矣，忽有人自天台来，塑画如生，为赋诗。漫指沧桑认去来枫江依旧笑容开晨斋钵捧香云盖夜课钟沈宝月台意在毫端离语默风生帚下绝尘埃只看石罅人还在肯信昆冈已劫灰潘遵沂：书拾得子象后示蒋生蒋生年十七导之为正士口诵孔孟言亦颇知佛理今岁秋八月夜梦走村里道遇长髯叟问生往何止叟指古刹中云有拾得子此梦生未解潘子闻之喜谓言拾得者即是普贤尔普贤用心闻初心那可企授以行愿品信解从兹始罗聘：绘寒山、拾得象题词寒山、拾得二圣降乩诗曰：呵呵呵我若欢颜少烦恼世间烦恼变欢颜为人烦恼终无济大道还生欢喜闲国能欢喜君臣合欢喜庭中父子联手足多欢荆树茂夫妻能喜琴瑟贤主宾何在堪无喜上下情欢分愈严呵呵呵考寒山、拾得为普贤、文殊化身，今称和圣、合圣，为寒山、拾得变相也。
郑文焯：绘寒山子象题词登岳采五芝涉涧将六草散发荡元缁终年不华皓光绪庚辰九月既望，枫桥舟中写，大鹤居士郑文焯指头戏墨昔苏文忠过洛城广爱寺，观朱瑶画文殊、普贤，题诗赞叹。证之唐闾邱允天台国清寺记，以寒山、拾得为文殊、普贤化身。然则坡公诗中所称朱瑶唐晚辈，得法尚雄深，在唐代已有其画象，为世所瞻奉。此图乃高密郑中书叔问所写，寒山仙迹，游戏三昧，得且园指墨逸趣，藏之吴中故家有年已。今寒山寺落成，因取以钩橅入石，为识其颠末云。
右寒、拾象。
陈文庄：天台忆寒山、拾得古象寒山一手印记，一手拊膝，微笑，赤足。拾得一手珠，一手阅卷，亦赤足，大笑。
又有仙灶下寒、拾二小象：昙花亭光菩萨手制大士、善才、寒、拾四象。
右国清寺寒拾象。
按：天台为寒、拾祖庭。观姚宗典诗，则枫桥寺象亦从初地来也，附录于此。
黄庭坚：题落星寺诗画图妙绝无人知。自注：僧隆画甚富，而寒山、拾得画最妙。
按：隆为宋时僧，其所藏画笥，至近亦唐人笔，此寒、拾象之最古者。
释明纲：寒山、拾得轴赤脚蓬头小道身穿纳搭破袄嘻嘻拥彗前行不觉烟尘尽扫咒林大师名明纲，故山阴祁忠敏公第二子，当日所称六公子也。公子名班孙，字奕喜，母梦臞僧入室生。乙酉，忠敏公殉难。江上师起，偕其兄理孙毁家助国。俄而师溃，或谓：公子当键户客。公子不为怵，江湖亡命来者，无勿纳。及壬寅，大吏捕魏耕，词连祁氏。客有出奇解之者，理孙得宁家，而公子戍宁古塔。亡何，赂镇守将军，得纵归里。既有物色之者，避之吴，依退庵翁于尧峰，遂为僧。癸丑冬，卒于毗陵马鞍山寺。遗言欲返祔于祖，始知为公子，以其丧归，葬之梅里。祁氏世代膴仕，藏书甲於越，寓山花木冠一郡。公子少任侠，读书知大义，必为有用之学。配朱氏，忠定公燮元之孙女，能诗画，一门唱和，闻者艳之。夫世臣与国休戚，不幸丁阳九厄，削发行遁，其心岂乐浮屠之虚诞为之耶？直以智尽力穷，计无复之耳。癸丑至今，一百五十年，观其诗与画，思其题名之故，未尝不感慨零涕，悲其遭之不幸也。是幅得之山阴市中，盖其自写照也。上有天华南师赞，亦灵岩道侣。公子事详见杲斋、农祥两先生集，徐俟斋庑下语中。余惧后之人有举其名而不知者，故为书崖略于此。
右附一切寒、拾象。
唐钟炼冶超精，云雷奇古，波磔飞动，扪之有棱。余所见宝室寺、景龙观钟拓本，皆如此。惜此寺笋虡久虚，明重铸一钟，又销为锋鐻。然自张继题诗，月夕霜晨，犹有余韵，庐陵胶柱，诘难蜂起，裒而录之，亦声闻之乘也。志钟第四。
明嘉靖间，僧本寂铸钟建楼。钟遇倭变，销为礟。
明唐寅：姑苏寒山寺化钟疏木铎徇于道路，周官所以警其顽愚；铜钟司其晨昏，释氏所以觉夫灵性。解魔王之战斗，上振天宫；缓众生之悲酸，下闻地狱。所以提婆尊者现神通，而外道无言本寂禅师悟真筌，而古德赞颂。实名法器，厥号大音。本寺额号寒山，建始普明。殿宇粗备，铜钟未成。月落乌啼，负张继之句；雷霆鼓击，愧李白之铭。今将鼓洪炉以液精金，范土泥而铸大乐。举兹盛事，用叩高贤。增壮山门，惟祈乐施。启十门之晓，潜蛰皆兴；夙万户之昏，鱼龙尽息。庄严佛土，利益人天。慧日增明，福田不薄。以兹疏告，仰冀垂明。偈曰：姑苏城外古禅房拟铸铜钟告四方试看脱胎成器后一声敲下满天霜国朝褚逢椿：寒山寺古铜佛诗钟声似悔西来误。原注：俗传寒山寺钟声，似云懊恼来。
袁翼：八秋诗和王窗山明府韵一首末二句：百八声清方夜半，江枫渔火认茅庵。自注：寒山寺钟，至今夜半乃撞，知唐人非诞语。
按：半夜钟声，前贤诗话论之綦详，汇录于后。
王直方诗话云：欧公言：唐人有姑苏城下寒山寺，半夜钟声到客船之句，说者云：句则佳也，其如三更不是撞钟时？余观于鹄诗云：定知别往宫中伴，遥听缑山半夜钟。而白乐天亦云：新秋松影下，半夜钟声后。岂唐人多用此语也？傥非递相沿袭，恐必有说耳。温庭筠诗多缵在白乐天诗后。
石林诗话云：此唐张继题姑苏城西枫桥寺诗也。欧公尝病其半夜非打钟时，盖未尝至吴中。今吴中寺，实夜半打钟。继诗三十余篇，余家有之，往往多佳句。
诗眼云：欧公以夜半钟声到客船为语病。南史载齐武帝景阳楼有三更五更钟。邱仲孚读书，以中宵钟为限。阮景仲为吴兴守，禁半夜钟。至唐诗人，如于鹄、白乐天、温庭筠，尤多言之。今佛宫一夜鸣铃，俗谓之定夜钟。不知唐人所谓半夜钟者，景阳三更钟邪？今之定夜钟耶？然于义皆无害，文忠偶不考耳。
学林新编云：世疑半夜非声钟时，某案南史。文学传：邱仲孚，吴兴乌程人，少好学，读书常以中宵钟鸣为限。然则半夜钟固有之矣。邱仲孚吴兴人，而庭筠言姑苏城外寺，则半夜钟乃吴中旧事也。
按：此诗为张继作，自唐以来无异词，王观国独误为温庭筠诗，岂因庭筠亦有松窗半夜钟句耶？苏、湖两地，邱仲孚吴兴人，亦与吴中事无涉。
复斋漫录云：遁斋闲览记：欧阳文忠公诗话，讥唐人夜半钟声到客船之句，云半夜非鸣钟时，疑诗人偶闻此耳。且云：渠尝过苏州宿一寺，夜半闻钟声，因问寺僧，皆云：分夜钟，曷足怪乎？寻闻他寺皆然，始知夜半钟惟姑苏有之。此皆闲览所载也。余考唐诗，知欧公所记乃张继诗，全篇云：月落乌啼霜满天江枫渔火对愁眠姑苏城外寒山寺夜半钟声到客船此欧公所讥也。然唐诗人皇甫冉有诗云：昔闻玄度宅门向会稽峰君住东湖下清风继旧踪秋深临水月夜半隔山钟世故多离别良宵讵可逢且维所居在会稽，钟声亦鸣于半夜，遂知张继诗不为误，欧公不察。而半夜钟亦不止于姑苏有，如陈正敏说也。又陈羽诗：隔水悠扬午夜钟。乃知唐人多如此。
按：右复斋漫录一则，见今本吴曾能改斋漫录卷三。四库提要但称曾字虎臣，不言其号复斋也。然元人爱日斋丛钞所引亦如此，疑当时所传本不同，苕溪必有所据。能改斋本，末有王直方兰台诗话，亦尝辨论，第所引与予不同云云。直方诗话即苕溪所录之第一则，故删此十八字。其书名兰台诗话亦可补元任所未及。
唐张继诗云：月落乌啼霜满天江村渔火对愁眠姑苏城外寒山寺半夜钟声到客船昔人谓钟声无半夜者，诗话尝辨之云：姑苏寺钟，多鸣于半夜。予以其说为未尽。姑苏寺钟，惟承天寺至夜半则鸣，其他皆五更钟也。
按唐张继诗云：姑苏城外寒山寺，半夜钟声到客船。欧阳文忠公云：句虽佳，其奈三更非撞钟时。欧公盖未尝至吴中，今吴中僧寺，实半夜鸣钟，或谓之定夜钟，不足以病继也。南史：邱仲孚，吴兴人，好学读书，常以中宵钟鸣为恨。阮景仲为吴兴守，诗云：半夜钟声后。白乐天亦云：新秋松影下，半夜听钟声。吴中半夜钟，其来久矣。又于鹄诗：定知别后宫中伴，遥听缑山半夜钟。温庭筠诗亦云：悠悠旅榜频回首，无复松窗半夜钟。何独于继而疑之？
南史：邱仲孚喜读书，常以中宵钟鸣为限。乃知半夜钟声，不独见唐人诗句。
石林诗话：姑苏城外寒山寺，夜半钟声到客船。欧阳公尝病其夜半非打钟时。盖公未尝至吴中，今吴中山寺，实以夜半打钟。然亦何必深辨，即不打钟，不害诗之佳也。如子瞻应记侬家旧姓西，夷光姓施，岂非误用乎？终不失为好。
按：今新钟为陈筱石制帅抚吴时所铸，藩臬以下皆勒名其上。详见俞曲园先生记。
赐进士出身。翰林院侍讲。国史馆提调。会典馆帮总纂。甘肃学政叶昌炽张继留题内翰书，读程公辟诗，知此寺旧有宋石。今所存者，惟前明文征仲、唐子畏两碣为最古。扪苔藓而读之，剥蚀过半。其余三、四断碑，仅记檀施姓氏，无可甄录。欧阳公集古录不遗近刻，今援其例，择稍有资于掌故者，并新旧诸碑序次之，识其存佚，闲附考证，以诏后来。志碑第五。
此张继诗第一石也。
吴郡图经续记：枫桥，旧或误为封桥。今丞相王郇公居吴下，亲笔张继一绝于石，而枫字遂正。
吴郡志：程师孟诗张继留题内翰书下，注云：今禹偁王内翰丁太夫人忧，任其亲写是诗，故不题名。
吴郡图经续记论枫桥之名，谓：今丞相王郇公顷居吴门，亲笔张继一绝于石，而枫字遂正。阅者每以宋宰执中无王郇公为疑。及检吴郡志采程师孟诗云：迩来寺好尤潇洒，张继留题内翰书。自注：今禹偁王内翰丁太夫人忧，任其亲写是诗，故不题名。又疑王元之未为丞相，且无封号，恐非朱伯原所指写诗者。况师孟不与元之并世，亦不应称今。续检宋诗纪事选师孟此诗，即从吴郡志采入，其自注则云：今禹玉王内翰丁太夫人忧，亲写是诗，故不题名。禹玉为王圭之字，按宋史圭本传，以熙宁九年作相，而母忧正在为翰林学士时。得此，方知毛刻吴郡志之舛误不足据，而师孟诗实与图经续记相合。所谓王丞相者即禹玉。王内翰、郇公当是其初封，而史传逸之也。然则寒山寺中，旧当有此石刻，不知何时失去。今惟存文待诏大行草写此诗碑在三门内西南隅壁间，若为王丞相补此遗迹。此石与东壁唐解元书碑对峙，惜石已裂损，地更湫隘嚣尘，更数十年后，安知不又为王书之湮没乎？
王郇公，非但见于图经续记，忆苏沈良方亦称王郇公有治小便不通方，但以史无明文，犹待搜考。近见王明清挥麈后录。，举熙宁以后宰辅封国，王文恭下注郇、岐二字，是禹玉之初封郇公已有明证矣，然犹未详其得封年月也。既而劳季言寓书告余曰：考长编。，元丰八年三月庚申，银青光禄大夫。守尚书左仆射兼门下侍郎郇国公王圭，为金紫光禄大夫，进封岐国公。又考宋朝大诏令集。。元丰五年四月癸酉，王圭左相制结衔尚称太原郡开国公，其封郇国，当在六年十一月甲寅文武官并以南郊赦书加恩时。诏令。载加恩制略云：锡尔以成国之封。图经续记成于元丰七年，正圭封郇公时也。其丁母忧在嘉祐二年七月，复拜学士在四年十月，张诗书石当在嘉祐，程诗当作于熙宁三年王未参政之前，故以内翰称之。又胡心耘示以杜大圭名臣碑传琬琰之集上集第八卷李清臣所撰，今节录其文云：元丰三年，朝廷用阶官寄禄，超授银青光禄大夫兼门下侍郎，监修国史。五年四月，复三省官，为尚书右仆射兼门下侍郎。上日，御史中丞率百官班贺仁宗、英宗加徽号，为仁宗册宝使。礼成，封郇国公。上即位，恩加金紫光禄大夫，改岐国公。元丰八年五月己酉薨。是禹玉之封郇国，具有的确年月可据。且岐国之封，身受只及两月，而郇国则阅二年。宋史本传与东都事略皆不纪，致后世不知，未免疏漏。殆以虚封为无关轻重而略之欤？得此考证，不特可补史文之阙，并足为图经续记注脚也。
按：王郇公与王元之，一字禹玉，一名禹偁，本易滋讹。元之曾知长洲县事，有诗五首，见小畜集，此邦人士，耳熟能详。郇公作此诗，在未参政前，诚如调生先生之说。然文穆追书其事，何以仍称为内翰，又冠以今字也？窃谓宋时传讹已久，并不自文穆始，汲古、守山两刻，但未及纠正耳。
孙觌：枫桥寺记绍兴十六年七月。
文据吴郡志录入篇。
明唐寅：姑苏寒山寺化钟疏木铎徇于道路，周官所以警其顽愚；铜钟司其晨昏，释氏所以觉夫灵性。解魔王之战斗，上振天宫；缓众生之悲酸，下闻地狱。所以提婆尊者现神通，而外道无言；本寂禅师悟真筌，而古德赞颂。实名法器，厥号大音。本寺额号寒山，建始普明。月落乌啼，负张继之句；雷霆鼓击，愧李白之铭，今将鼓洪炉以液精金，范土泥而铸大乐。举兹盛事，用叩高贤，增壮山门，惟祈乐施。启千门之晓，潜蛰皆兴；夙万户之昏，鱼龙尽息。庄严佛土，利益人天。慧日增明，福田不薄。以兹疏告，仰冀垂明。偈曰：姑苏城外古禅房拟铸铜钟告四方试看脱胎成器后一声敲下满天霜按：六如居士集有此疏全文，据以录入篇。今碑断裂，所存残字，援翁苏斋、之例，释其文如右。集本殿宇粗备，铜钟未成八字，今碑无。建始下，集本空，碑补普明二字。
此张继诗第二石也，今泐存不及十字。
崇祯癸酉冬，章美书，住持明五立寺基俗占已非法，况既受赎价而复不退出，是豪民也。寺中僧何不呜于官耶？阅文太史书字，漫为书之。
地属三宝鬼神护诃。有侵占者，身堕地狱，及子孙。果报昭然，可怖可畏！今寺僧能恢复故地，不独佛土清净，亦为豪民孽矣！彼如有知，当稽首皈命之不暇，寺僧善为彼忏悔之也。
寺宇民居，自当隔列，非独肃寺规，亦所以严范也。寒山古刹，迩来僧并精心向道。凡为金汤，何得有黄干辟门启窦，不存缁白之无论秽触三宝，有韦驮、伽蓝诃谴。若稍知礼。
按：此石首尾断裂，不详何刻。审其文义，为豪民占地而作。以鲁公例之，当题为。钱蒙叟、姚孟长皆书明时官秩，孟长未见明亡即捐馆，是此帖尚在鼎革以前，非即广承事。章美题额，在崇祯癸酉，其时住持为明五，则刻石以镇山门者，明五为近之。盖此寺闲田，虞芮之争其来已久。据张黄山一帖，文湛持相国实为禅林护法。其前有文肃书，而今佚矣！
雍正十一年癸丑五月朔日。
宣统庚戌，江苏巡抚程德全勒石，建御碑亭于山门内。
云汉天章，龙蟠螭负。谨案钦定四库全书提要列朝御制，仍以时序列于前明之后，本朝臣民之上。今谨援其例，昭代诸碑录，宸翰为首，并恭录御制序于卷端。
乾隆五十有九年岁次甲寅冬十月二十六日，频罗庵主梁同书书，时年七十又二。
写此篇时病，行格少仄，不能展布，勉强应之。今锦峰世兄业已上石，意在劝善，当不拙劣也。壬申九月三日，山舟又书。
王应春刻。
韦光黻：古铜佛象记道光壬寅九月，里人摹象勒石，韦君绣作记。见褚仙根诗序。庚申之劫，碑、象皆毁于兵燹。
署苏州府知府平翰：禁占寺产碑咸丰四年闰七月二十日，正书，文录下篇。
罗聘画：寒山、拾得象无年月、跋，正书。见篇。
郑文焯画：寒山子象光绪庚辰九月既望。
跋，行书，见篇。
右两象并新刻，汇列于此。
俞樾：新修寒山寺记光绪三十二年岁次丙午。
孙陛云书。
文见篇。
寒山寺，旧有文待诏所书唐张继诗，岁久漫漶。光绪丙午，筱石中丞于寺中新葺数楹，属余补书刻石。
唐张继诗，脍炙人口，惟次句江枫渔火四字，颇有可疑。宋龚明之中吴纪闻作江村渔火，宋人旧籍可宝也。此诗，宋王郇公曾写以刻石，今不可见。明文待诏所书亦漫漶，江下一字不可辨。筱石中丞属余补书，姑从今本，然江村古本不可没也。因作一诗附刻，以告观者：郇公旧墨久无存待诏残碑不可扪幸有中吴纪闻在千金一字是江村张懿孙此诗，传世颇有异同。题中枫桥，旧误作封桥，吴郡图经续记已据王郇公所书订正。诗中渔火，或误作渔父，雍正闲辑全唐诗所据本如此，然注云：或作火。则亦不以作父者为定本也。中吴纪闻载此诗作江村渔火，宋人旧籍，足可依据。曲园太史作诗以证明之，今而后此诗定矣！光绪丙午，余移抚三吴，偶过此寺，叹其荒废，小为修治，因刻张诗并刻曲园诗，以质世之读此诗者。贵阳陈夔龙是为张继诗第三石，今与文待诏原碑同陷寺壁。
右寒山子诗，唐入释家类，作七卷。世传台州刺史闾邱允得其题句于寒岩竹木石壁间，因令国清寺僧道翘纂集成帙，凡三百余首。宋淳熙中，沙门道南为之记，始有传本。明吴、计两家复校刻，并为一卷。别本世所希见。渔洋山人尝称其五言有唐调，不名一格，盖所谓诗杂仙心，超以外者也。今既谋诸邦士大夫，重修寒山寺落成，复得其诗集旧本，选录如干首，砻诸寺壁。其大旨多讽时励俗之作，以幽隐歌笑出之，岂辟世而非遗世者，乃托言丰干饶舌邪？爰识数语，以质后之揽者。
程德全：重修寒山寺记江苏布政使陆钟琦：重修寒山寺记邹福保：重修寒山寺记宝山印康祚：偕调生寒山寺拓碑题壁诗按：调生先生名廷管，出吾宗东山支，著有蜕翁诗录、吹网录、鸥陂渔话，又辑蜕翁所见诗录。故人供具劝扶筇来访枫桥夜泊踪聊与寒山生个事一双碑响替霜钟再题云：碑下趺跏倚短筇往来词客几留踪众前拈起椎儿示白日来敲夜半钟吴中山水殊胜，浮杯飞锡，时有古德往来。支帛道场，条衣不替。惟寒山一镫，若明若灭，岂金阊近市，湫隘嚣尘，不足以安禅悦乎？宋元僧史，晨星落落，至前明桑海之交，故老遗黎，缁衣遁禅林中，始有可传焉。文子悱诗云云：高僧不易逢。志僧第六。
宋有迁老、温老，梵行皆未详。法迁详于孙觌，又见三诗。旧志又载仲益诗云：阊阖层城外寒山古道西若人具眼只与佛拍肩齐白浪喷鹢首黄尘送马蹄憧憧南北路一榻有高栖按：南宋俞桂渔溪诗稿，有诗一首，又有诗：诗囊和月横挑去，稳泛枫桥夜半船。上人疑亦寒山法侣也。
明初有道性庵。平显松雨轩集有诗云：兰若黄金地枫桥碧水湾春风上方路秋色太湖山既接三生旧终谋半日间明年理归楫持以叩禅关继性庵而起者，有慧公。袁永之诗：寒律穷阴纪晨征戒远游浮云望飞锡细雨送孤舟朔雁遥天外霜枫古渡头归应沾一命休忆故园愁又云：古寺人天外精庐杳蔼中君依莲社去心与白云同溪水看清净寒山对苦空何时听说法为我畅元风天与名广承，吴江计氏，持诵不辍，古朴有德。顺治初，汛官戍此，几为署。师苦守殿隅，观察寿公护之，始得复。今寺中所遗，皆其力也。
性能号法华，寓寒山寺。适逢鼎革，四处焚劫，松陵徐瑞宇素奉三宝，皈依禅宿。性能劝其舍宅为寺，募四十八愿，仍捐橐千余金，营构殿堂寮庑，名其庵曰法华。工未毕而殁。
在昔，学诗于叶星期，与黄九烟、殳山夫诸公相唱和，年未五十而殁。星期祭之以文，曰：某年月日，方外友叶燮，以清醴一尊、苦茗一瓯，告于在昔开士之灵。曰：呜呼！在昔子何为而死耶？今之衲其衣而髡其顶，妄踞南座，以号于人而称师，胸无墨沈，信口呓语，拾禅家一、二剩吻以自夸者，曾不若子之惠休片语，下笔如有神也。其敷座而谈教乘，剿袭注疏，绝无心得，依样胡卢者，曾不若子之长城五言、只语弹丸脍炙人口也。以子之才，亦既充之以学，何遽不可如贯休、齐己、皎然辈？以子之潇洒胸襟，寓情物外，何遽不可如参寥、辨才辈也？子萧然一瓢，托迹古寺，不欲效乞食辈，日奔走阛阓中，即饥驱迫切，终不去寄迹兔园一册，以糊其口。今子之殁也，子之徒罄简子所遗之瓶钵，祇余三十八文、旧衲质券数纸，此外并无粒粟寸布值半铢寸钱之物，此其人为何如人，其怀何如怀耶？方外之徒，原无所论于寿命之延促。然世之可以即死而不死者，千百其群；可以未死而即奄然长谢者，子何独罹其酷也？子之从予游且十年矣。子之学诗，发愤直欲凌古人。与予或月一见，子诗必一小进；或经年一见，子诗必一大进。吾尝谓子使天假以季，竟可独立为古今方外诗人之冠。将毋天之忌子，年未五十而竟死耶？此真风雅之缺陷，能不拊膺而挥泪耶？子之同学闻子之殁也，无不顿足长歔，佥谓诗道赖以干城，而今者长夜何时旦耶？行将搜子遗稿，亟梓之行世，此亦诗教盛衰之所系，一以慰子之寂灵，一以慰同学之永怀也。呜乎！灵其知之。
在昔诗僧苦行录，吾宗星期先生祭文一首，宗风戒律，略见一斑。至其酬答诗什，见下篇。
梵公，亦未详何许人。徐臞庵：一杖来吴苑秋光迥碧空清言聆惠远高隐遇梁鸿世路寒山外人烟夕照中何时移钓艇江上看丹枫又：山夫已病嘉生死世事年来不可言消遣自携诗满袖寂寥谁置酒盈尊高僧松树催诗句处士梅花入梦魂愁绝听钟桥畔客满船风雨易黄昏寒山古刹、封桥常住，见于金粟笺印。但以岁久籍亡，履亩无考。宋元以后，洊经劫火，叹钟梵之销沈，等樵苏之不爨。今有田如干亩，后圃广场灌园蔬笋，可供清众，皆贤有司之助也。所愿法幢高座谨持木叉，庶几量鼓善缘，无虚檀度。志产第七。
明末，有豪民黄乾者，侵占寺基。住持某僧搘拄法门，请于文文肃公，书石证明其事，并有黄山居士张延登暨钱宗伯、姚学士三帖。
国朝咸丰四年，内阁中书赵文麟、前广东盐运使司运同周曾毓等，捐置寺旁隙地，造屋招租，为寒山寺香火。
为给示勒石永禁事，据内阁中书加四级赵文麟、赵文龙、前广东盐运使司运同周曾毓、国子监典籍衔文生高诚赴府禀称：窃枫镇有古寒山寺，在吴治十一都十六图。寺久失修，经住持僧果圆募捐修葺。奈寺无恒产，职等募捐，置买寺旁隙地，起造房屋，招租收息，作为寒山寺香火薪水之资，契经投税。僧果圆物故，伊徒僧扩寿亦颇谨守。兹因扩寿已故，住持僧人非老即幼，诚恐将来或有盗卖，以及被人觊觎、恃强谋占情事，为将印契三纸黏呈，乞赐给示，勒石永禁等情。并据呈印契三纸到府。据此，查寒山寺向无寺产，该寺香火、住持薪水无资。经该绅士等募捐，置买寺旁隙地，建造房屋，招租收息，以抵该寺香火、住持僧人薪水之需，洵属善举，殊堪嘉尚。除将呈到印契三纸附卷外，合行给示，勒石严禁。为此示，仰该寺住持僧众及军民、地保人等知悉：自今以后，务将前项房屋妥为经理，永远遵守，毋许盗卖废弛。如有地棍匪徒觊觎、恃强谋占者，许即指名禀候拿究。地保徇隐，察出并提，重处不贷。其各凛遵毋违，特示。
计开：
契得高赓裕，价纹银柒拾柒两。
契得吴铁华，价纹银壹伯拾贰两。
契得陈周氏同子亦梁，价纹银贰伯陆拾两。俱元年分投税。四址：
以上隙地起造楼房贰进，计贰拾捌闲，招租收息，立有寒山寺香产界址。
宣统三年，长洲县吴姓两孀张氏、黄氏，因义田涉讼。署县事赵梦泰屡鞫不服。后令张镕万集两造开导，讼既息，劝酌捐田亩，各以二十五亩充寺产。
陆钟琦：寒山寺吴姓捐田始末记凡一事之显晦，往往有不期然而然、非可强而致者。观夫名山古刹，偶经贤士大夫所提倡，登临览眺，极文酒之盛。乃阅时未几，仍归阒寂，其为一时兴会之所寄，而未策久长耶？抑亦显晦之有定也？于寒山寺吴姓捐田一事，尤有足记者。寺自唐张继一咏，脍炙人口，遂占吴中名胜之一，乃屡更兴废。近数十年，经行之室、禅诵之堂，零落殆尽。海内外文士凡至吴中者，靡不访古流连，辄以精蓝胜迹委弃于颓垣废址闲为憾。岁庚戌，云阳程公来抚是邦，下车伊始，即以保存古迹为念，而于寒、拾遗踪，尤亟亟焉谋兴复。爰命钟琦筹集款项，鸠工庀材，不数月而楼殿廊庑规模粗备。惟是岁月迁贸，不稍置寺产，僧徒既无所依赖，而龙象尊严亦恐无以持永久。适长洲吴姓张氏、黄氏两孀，因二百亩义田涉讼。前署县赵令梦泰以屡鞫不服，深嫉其所为，欲有以振励之，令输田于寺，以息讼。案未结而他调，继任张令思援前断以解纷，而两造负气争执不相下，至欲尽捐其田以为快。张令以始末见告，余曰：是大不可！夫吴姓二孀，以争义田，故缠讼越稔，是诚薄俗之宜惩劝者。责令稍输其田以助斯寺，藉以平其争而为好讼者之鉴则可。若听彼出于一朝之忿，必贻他日之悔。吾辈治事，务得其平。张令深韪之，归而重集两造，专案开庭，自申交子，反覆开导，彼此始感悔。惟此田已入奏案，张令为之假定田价，责其亲长料理购置，使张氏出资，黄氏归产，讼遂息。案既定，从而劝令两造自行酌捐田亩，各愿以二十五亩充寺产，都五十亩。斯寺甫修，适有是举，殆事之显晦有定者耶！寺僧其善保守焉，以无负两贤令维护之盛心。更望此邦士绅有以管理之，庶一时鸿爪长作因缘，此又钟琦所企愿者也。田二十六则，田单二十六纸，所有区亩、号分、坐落、四至暨捐者姓氏，镌列于左。是为记。
按：此记，陆文节公赴太原时，驰书见示，未见拓本。科则坐落，既未附后，不数日而国变作，今镌石与否亦未知。
寒山负城面市，棹扁舟出阊门七里，即望见兰若。其地近接虎阜，远瞰天平、临硎诸峰。春秋佳日，舫笋舆，靓川淑野。今虽屡经浩劫，断甃荒烟，犹足令人凭吊，摅怀旧之蓄念，谈禅林之逸轨。彼君子兮，噬肯来游，其相与把臂入林乎？志游第八。
宋范文穆吴郡志。寒山寺下，有孙觌诗三首，亦见吴都文粹。仲益守郡，正在迁老兴寺之日。考鸿庆居士集，仲益寒山寺诗，不仅此三首。有云：与余相遇枫桥方丈。又有云：来枫桥访余。又似以僧房为旅舍，或在去官后乎？
云：虎邱沼老，豫章诗僧也。与余相遇于枫桥方丈，诵所作徐献之侍郎生日诗，有东湖孺子，南极老人之句。余爱其工，赋小诗寄赠：落景下层城遥烟起孤戍系舟着渔矶曳杖叩僧户忽逢丹霞侣自诵碧云句噌吰应黄钟清绝追白纻不落江西派肯学邯郸步冥搜自天得妙中有神助夤缘半日留邂逅一笑遇讵复管中窥看沐南山雾又一首云：能仁寺悟上人来枫桥访余索诗，赋两绝句：捻断吟须皱两眉镂冰琢雪等儿嬉解啼孤月如鸡口堪笑穷郊作许悲老去都将笔砚焚相逢相问只寒温更无一语堪酬对已入维摩不二门明竺坞文氏，风流文采，照映江左。玉兰堂、青瑶屿皆在城西，一门裙屐，时往来于寒山寺。今虽履綦销歇，而考其家集，犹有游踪可记。文肃父子悱先生，有诗：寺古残阳冷经声杂晚钟引流萦白草留雪点青松迂径原难到高僧不易逢都将方外意付与一枝筇又其先文和州诗：春寻古寺幽相与话前修名岂寒山得诗曾张继留楼钟虚夕照桥影急河流尚怪石龙柱拏云势未休渔洋山人：夜雨题寒山寺，寄西樵、礼吉二首日暮东塘正落潮孤篷泊处雨潇潇疏钟夜火寒山寺记过吴枫第几桥枫叶萧条水驿空离居千里怅难同十年旧约江南梦独听寒山半夜钟先生至苏，舟泊枫桥，过寒山寺，夜已曛黑，风雨杂沓，摄衣着屐，列炬登岸，径上寺门，题诗二绝而去，时以为狂。
国初殳丹生，号山夫，寓寒山寺，与松陵徐崧臞庵、叶燮星期往来唱和。星期有，为殷斐仲作。亦吴阊之胜流也。录其文，可以见当时觞咏之盛。文曰：余三十年前，过枫桥之寒山寺，时故人殳子山夫憩寺中读书，为予言：里中有殷子斐仲能诗，所交皆一时贤者。筑堂于所居，曰松鹤堂。登其堂者，斐仲饮食之无厌。先生盍访之乎？予时适事北行，不能留，即别去。今癸酉冬，予复过寒山，上人在昔留予度岁。予因讯及所谓松鹤堂者，悉如山夫言，但松鹤堂已易主矣。已斐仲来过予，予始识之，讯松鹤堂，又悉如在昔言，予为太息久之。斐仲贫不可支，而爱贤乐友朋，意气犹在。已出一卷示予，皆四方及里中高贤与知名士，如李灌溪、姚文初诸前辈所赠题松鹤堂诗文，装潢成轴，而山夫所题在其中。予又叹息山夫化为异物逾二十年，姚、李诸公亦相继物故，人与堂俱为陈迹，等于飘风断草。然松鹤堂之名，犹然尚存，则以斐仲向日好贤之雅，而松鹤之名尚在人口也。予以为寒山寺肇于梁，至于今不知几经兴废，天下佛刹之流传，或有或无，天下人安能尽知而道之？惟寒山则人无不知而能道之者，则以唐人张继月落乌啼一诗，人人童而习之。寺有兴废，诗无兴废，故因诗以知寒山。今松鹤堂之诗文，其即张继寒山之诗乎？松鹤之名可长存于天地间矣！余因不胜太息，于人世之事之物，孰为可留而长存者？其亦思为其所以存者可矣！。
王昶：袁又恺渔隐小圃记枫桥之水从梁溪来，过桥分支西南流，别为西塘。又有桥名江村，其南则袁子又恺渔隐小圃在焉。圃之先为王冈龄居，名江村山斋。冈龄师沈文悫公，工小诗，画仿文待诏，往往招集胜流名士，作文字饮，具见所刻西塘酬唱集中。又恺之兄，冈龄女夫也，故是圃归袁氏，又恺拓而新之，名渔隐小圃。于是春秋佳日，复命俦啸，侣无虚日。而远方贤士大夫过吴者，拏舟造访，填咽于江村桥南北，尊酒飞腾，诗卷参互，更非冈龄所能逮矣。
钱大昕：五砚楼记袁子又恺向居金阊亭畔，题其读书之室曰三砚斋。三砚皆其先世所诒：一为介隐先生物；一为谢湖草堂砚，则尚之先生物；一为列岫楼砚，则永之先生物也。丁巳岁，青浦王侍郎以所藏清容居士砚赠又恺。未几，又得谷虚先生廉吏石砚，并前所藏而五。是夏，又恺移归枫桥旧居。甫卸装，即谋藏书之所，惟兹楼宜，名其楼曰五砚。暇日坐楼中，甲乙校雠，丹黄不去手。其楼四面洞达，迥出埃。灵岩、天平之紫翠，望之如可摘也；支硎、法螺之钟磬，招之若相答也。前俯澄碧，旁植花竹，挹风土之清嘉，屏丝管之嘈杂。予盖尝裴回徙倚焉，而不能去也。
陆鼎：渔隐小圃雅集图序渔隐主人为六俊诸孙，耽吟好客，能世其家。居枫江之西塘，有圃曰渔隐，为读书之所，其地则唐诗人张继泊船处也。入其圃，竹树幽森，廊榭缭曲，一楼当西山之缺，晴翠飞落几席闲。登斯楼者，衣裾尽碧，无不翛然意远，想见玉山清閟之胜，而仿佛其人。于是吴之诗流，以及四方名士，堂相过从。岁丁巳秋，丛桂盛开，主人张筵饮客者三日，人各有诗，以巨册连书之。属余为图，以冠其首。亭林觞咏，东南罕觏，非主人之贤，乌足以致之？
朱绶：翠薇花馆词序癸酉秋，余识戈君宝士，因诣君江枫渔火之乡，清流绕门，双桥夹于左右。登其堂，萧萧寥寥，旷然以清，斋有古图史，庭莳杂花、苔石、松竹之属。余每过，君必延致余所素相识而居与君近者。如是者，一岁必三、四，必有丰肴嘉醴，极燕衎之乐，又必为慢词令曲，以申写其中之志趣。
戈载：征招词。题朱立斋枫江草堂图钟声一杵寒山近空帘片云飞起竹径扫苍苔有林泉清致琴书尘静洗展缃帙古香盈几屋角春星门前秋水北窗闲倚能几赏音人鸥盟冷霜枫更添愁思隔岸结比邻赌花间吟事修箫曾共拟倘商略彩笺银字好携酒晚唱沧波把钓竿还理蒋志凝，字澹怀，有词一阕云：对江枫渔火画桥曲旧萧斋记白石词名翠薇花影裙屐谈谐推排鬓丝换尽更囊琴身世橘逾淮博得天涯小住香炉茗碗诗牌朋侪俊赏都乖闲赋手涩吟怀剩酒阑清梦烟霞芰制风雪芒鞋邻街玉骢钿舄甚蕉梧凉雨此荒阶迟我鸥边泊宅女坟湖渌平揩又王嘉禄井叔词，前半阕有云：烟波唱起，有点点霜枫，星星渔火，都是赋愁地。皆为戈顺卿作也。
按姑苏志，江村桥，在枫桥西南；又有听钟桥，在寒山寺隔岸。皆因张继诗得名也。王冈龄江村山斋，尚在乾嘉盛时。其后归袁寿阶，为渔隐小圃。顾千里思适斋，距其地亦不远。最后有戈小莲父子、陆东萝、朱立斋、惠磐卿，枫江坛坫，极一时之盛。惜其时寒山宗风零替，如游莲社，无远公以为导师耳。
又按：东萝遗稿有二首、二首，起二句云：一棹过江城，乡音已渐更。又二首：回首枫江江上桥，羁人于此渐魂销。是先生所居，去寒山寺亦不远可证。
张纬余：游枫溪记壬子八月二十四日，余自秣陵还吴门，道经枫桥，访顾君河之至思适斋，读其祖千里先生零星笔札，因饭于河之所。午后，与河之游寒山寺。寺近市，甚嚣尘，至则如入山林中。由大殿至后楼，徘徊良久。河之曰：此地去五砚楼不远。乃过寺滨，又折而东南，有楼特起，四面洞达，可望天平、灵岩诸胜。是楼也，为袁君又恺所建。吾祖千里府君，尝与钱辛楣、段若膺诸先生咏觞是楼。袁君尚有竹柏楼，殁未及三十年，是楼已三易其主，今亦置之蔓草荒烟之间而已。余生也晚，无能指其所在。乃与河之游虎邱而别。
丛书始于陆鲁望，言不名一体也。杂记起于葛稚川，言不名一事也。山门故实，余既以类编次，削牍将竟，其有无可附丽者，汇而书之。虽咫见琐闻，寥寥短简，亦足以资谈助也。志事第九。
明仁和倪谦有诗，其二：曰，曰。考郡志。人物传，吴尚书一鹏，四世皆有传。尚书以编修起家，子子孝由庶吉士出为推官，孙尚俭高蹈不仕，曾孙安国亦以进士改知县。又吴之佳传，万历庚辰进士，襄阳知县。又考选举表正德十六年，杨维聪榜：吴文之号与成，庶吉士。吴瀚号受之，副都御史。无历官检讨者。枫桥茔域，未详属于谁氏，但据标题，必与寒山寺为邻。今录其诗曰：吴江枫落水通桥斜月将沈斗转杓两岸秋声随籁发半篷寒影带波摇渔舟乍起吹残火估舶争开趁早潮几度吟诗忆张继钟鸣山寺夜迢迢招提遥隔阖闾城夜半蒲牢吼地鸣度岭微分山寺晓穿林偏带野泉清高低夐彻三千界次第频连百八声独有思亲情倍感乌啼月落梦魂惊寒山临流负郭，招提近市，虽无岩壑之胜，以张懿孙一诗，前贤揽古，得与支硎、灵岩共垂篇什。归安陆存斋观察心源藏文衡山姑苏十景册，一虎山桥，二桃花坞，三姑苏台，其四即为枫桥。又有支硎、天池、虎邱、灵岩、天平、尧峰、太湖、石湖，实有十二景。今录其诗云：金阊西来带寒渚策策丹枫堕烟雨渔火青荧泊棹时客星寂寞闻钟处水明人静江城孤依然落月啼霜乌荒凉古寺烟迷芜张继诗篇今有无下钤润州戴植戴培之鉴藏书画印、听鹂馆主藏书画印、芝农家藏诸朱记。又文五峰亦有姑苏十景册，旧藏天府，以四字为标题，如、之类，其九为，不题词，后署五峰文伯仁写。
寒山寺僧某，有一力甚勤，然不得于少主，逐之。夜风雨，僧从电光中见屋脊上有物蠕蠕，侦之则人也。迫而察之，乃所逐者。僧默无言，谨其楗而卧。夜半，楗发有声，僧曰：尔恐我耶？尔为此不法之事，倘闻于不相得之主，尔无命矣！尔第入，质明相遣。其人伏地请死。将旦，赠以斤金，曰：亟去，毋为少主所知。但取一房老小，不失为人。否者，亦听若耳！后十五年，其人率妻子来谢，自言有百金装矣。时世长在僧座，见其人，闻其事。袁石公尝阅书画于寒山僧舍，诧谓：力不如者，此老僧也。
圣祖南巡，问：张伯行居官何如？又问：江南还有如此好官否？即令巡抚江南。时两江总督噶礼大张威福，公劾督臣营私坏法，请正国典。总督闻之，密购疏稿，捏款揭参。上命俱解任听审。公审毕回苏，寓枫桥，士民云集献蔬果。秋七月，复赴扬听审。回苏时，比户焚香遮道，自枫桥至葑门二十余里拥塞不可行。
吴江徐釚，字电发，号虹亭，晚号枫江渔父。康熙中，由荐举博学鸿词召试，授检讨，乞归。著有南州草堂集、鞠庄词。考虹亭集。自序云：先君子筑室于吴淞之西、澈浦之东。太仓王奉常题其额曰南州草堂。垒石为山，疏土为池，堂之中藏书数千卷。先君子既即世，堂亦圮，余遂漂泊四方，今忽忽老矣。诗文稿仍系以南州草堂者，不忘先君子之志也。徐釚书于城西松风书屋。锡山钱础日序云：南州草堂集不名一种，昌亭草十之一，皖江诗十之三，齐鲁游诗又多于皖。徐子读书姑苏，其登临赠答限于地，故昌亭诗为少。据此，则南州老屋为其先业，童时游钓之所。所谓城西松风书屋者，盖在吴城西，其侨寄之地也。昌亭集中有八首。又赴皖云：片帆才过寒山寺暮雨潇潇畏远征估客吹镫依岸宿长年贳酒对愁倾绕街月黑钟初断三匝乌啼梦未成夜半邻舟弹濩索听来都是别离声辞家之作，亦多兴起于月落乌啼一什。其寓斋去枫桥殆不远，当与寒山寺钟梵相闻。及晚年倦游归，有云：我是旧渔父，飘然东海东。又：我亦枫江旧渔父，雪滩可许得平分。蒪鲈之思，不在垂虹，而在枫溪矣！既自号枫江渔父，又绘。
松陵翁雒有诗云：图为徐虹亭检讨故物，今归其族孙山民待诏。白发萧萧箬笠寒半生春梦记丛残知交常感遭逢异兄弟相依出处难薇省头衔簪笔冷松陵烟水钓船宽如何一阕渔家傲赢得鸡林贵素纨虹亭集又有中二句云：风向江郭流澌急，寒逐郊原细草生。赋雪中风景，自是近城兰若。又：挂却条衣丈室中贪煨芋火老江枫不随时辈开堂去常爱清流笑语同莲座经声依佛日石床花雨散春风劫逢龙汉分明在应记开元鹤发翁今听钟桥畔一小刹，为国初徐姓舍宅所建之法华庵。其东南为积善律院。而江枫庵独迷其处所，从张继诗得名，又与虹亭村居相近，亦为寒山之邻刹矣。
吴翊凤怀旧续集：马元勋，字成章，号云曹，吴江布衣，有蕉雨轩诗钞。其一首结句云：灾伤连数郡，米价几时平？自注：桥边有米市。
又吴竹桥素修堂集有一首云：出洋米，出洋米，众人趋利如流水。大为之坊民犹逾，何况水多坊亦无。出洋一日十余石，一月出洋已数百。内地石约二千钱，出洋石至六七千。海口却从何处出？徐六泾口称第一。福山、白茆、许浦复有之，牙行、囤户、贩商、游食、地保、汍兵、津吏、营弁各各肥其私。又云：连朝价昂过一倍，市中悉推邻县买，不是太仓即上海。太仓出洋有刘河，比闻上海出更多。此诗虽不为枫溪而作，然参考五首，其第四首云：湖北江西下米船，枫桥市想日喧阗。如何吾邑难平减，一斗仍需四百钱？可见当时洋米转般之地，实以桥边为水次。盖庚申以前，海道未通，两湖江皖米艘自长江汛舟而下，漏私海舶，又皆麇棸于此。闻诸故老云：自昌门至枫桥十里，估樯云集，唱筹邪许之声宵旦不绝，舳舻衔接，达于浒墅。今虽时移势易，阓阛非昔，而各省偏灾迭告，海卮难塞，前事不远，可为殷鉴。附录于此，敬告采风者。
寒山寺，在姑苏城外，唐人诗已累累见之。千余岁来，为吴下一大禅院。道光年间，寺僧之老者、弱者、住持者、过客者共一百四十余人，忽一日尽死。寺中既已无人，乡保为之报县，县令前来相验。适一灶下养死而复苏，县令问：诸僧今日食何物？对曰：食面。县令复详询煮面之人与浇面之汤，灶下养对曰：今日值方丈和尚生日，特设素面，以供诸僧。我适见后园中有蕈二枚，紫色鲜艳，其大径尺，因撷以调羹浇汤。但觉其香味鲜美异常，未及亲尝，忽然头晕倒地，不省人事。今甫醒，而始知诸僧食面死矣。不知是何故也？县令使导至后园采蕈处，则复见有蕈二枚，其大如扇，鲜艳无匹。命役摘蕈，蕈下有两大穴。县令复集夫役，持锹镢，循其穴而发掘之。丈余以下，见有赤练蛇大小数百尾，有长至数丈者，有头大如巨碗者。盖两穴口为众蛇出入之所，蕈乃蛇之毒气所嘘，以自蔽其穴者。诸僧既皆食之，故无一生。灶下养仅嗅其香味，故幸而复苏。县令乃命储火种，发鸟枪，一举焚之。蛇之种类尽灭，而寒山寺由此亦废。
陈筱石制府在畿疆，闻寒山寺落成，喜莲社之重新，溯枫溪而忆昔。樱花移东国之枝，梵叶补南公之椠。又得陆文节公函告，赋诗四绝。其德配许夫人，钱唐许文慎公之妹，清才望族，驰誉思芬，亦有和章四首。并付邮筒，如睹玉台之集。倘刊贞石，长留丈室之芬。筱帅诗云：一别姑苏感旧游五年客梦上心头逢人怕问寒山寺零落江枫瑟瑟秋丁字沽头夕照浓客船随处寄萍踪海光玉钵声声彻如听枫桥夜半钟张句推敲两字讹江村渔父费摩挲曲园已逝春何在苔藓封碑未灭磨旧地新开选佛场乌啼月落几经霜重来定有樱花识祇恐山僧鬓亦苍许夫人诗云：回首苏台忆昔游杖藜扶我过桥头清风入耳涛声远红叶漫山已报秋渔火江枫暮色浓雪泥鸿爪寄行踪何当共载瓜皮艇重听寒山夜半钟佳句流传每易讹残碑断碣几摩挲说诗幸有曲园叟壁上留题字不磨十里莺花辟广场金阊门外月如霜何人领得清凉趣一道虹腰踏苏苍陆文节公驰书僚佐，广征联额，将赴太原，裒寺中楹帖见示。自云阳中丞以下，骋妍抽秘，异曲同工。异日有续辑丛话继长乐梁氏之后者，自在网罗之列。此志囿于体裁，未能甄录。录樊山方伯书一通，亦文节之志也。书云：寒山寺为金阊城外古刹。嘉名肇锡，缘拾得之高风；盛美必彰，有懿孙之绝唱。近千余年来，劫火屡经，祇园渐剥。鸠摩阒寂，象教陵夷，遂有异域胡僧，潜谋卓锡。幸护宪暨诸公，见机独早，护法有心，布施金钱，自新宝相。支硎旁峙，带青峰而作屏；震泽浚潴，杂天河而俱洒。珠网圆于夕露，丹雘丽于朝霞。鸽下罘罳，鹂穿结构。化人之宇，历千春而不倾；四照之花，开万品而莫识。近得名公润色，神化丹青。削牍题诗，继渔火江枫之后；动墨横锦，斗飞霜落月之妍。顷更献佛征文，邮筒索句。彼巳公茅屋，杜陵且赋新诗；岂释慧头陀，简栖能辞述作？惟自顾元白俗轻，齐梁风靡。慈恩塔上，恐遗章八之讥；崔灏楼头，难下青莲之笔。既承雅命，敢竭鄙怀。一俟公暇成篇，即当缮写呈上。泊船何日，客愿闻半夜之钟；见佛几时，心已在水精之域。增祥再启。五月十七日。
唐张继诗流传海舶，东邻三尺童子能诵之。白须直君之手栽樱花于寺，以永嘉树之誉。辛亥之夏，工既毕，云阳中丞以专车迎外宾于沪渎以落成之。冠裳高会，五洲聚于一堂，诚盛事也。俄领事格罗思首以书来，请留名山寺。中丞介筱雅太守传示函稿，谆属著录。余谓：邦交一视，书则俱书，请开列各国领事姓名见示，庶无责言。太守未及复而国难作，此简遂辍，今录俄领事函于后。践兹息壤，亦庶知岘首沉碑；山门留带，不独我邦传为故事也。俄领事函云：日昨获预盛筵，醉酒饱德，余芬在齿，感篆难忘。本总领事驻劄沪滨，未能与贵抚暨各位司道时相把晤，畅领教言。乃承雅意殷拳，专车远迓。五洲冠盖，聚于一堂。既旨且多，欢联尊俎。异日纂修苏府志者，必将濡笔而纪斯盛会。且于寒山名迹中，多留一重鸿雪，庶不仅作寻常游宴观也。闰六月十五日。
寒山唱道，梵夹无征，惟顾沅吴门表隐引姚广孝云：唐元和中，有寒山子者，冠桦布冠，着木履，被蓝缕衣，掣风掣颠，笑歌自若，来此缚茆以居。寻游天台、寒岩，与拾得、丰干为友，终隐而去。希迁禅师募建殿宇，于方丈设寒、拾、丰干象，不敢忘本也。其事既不载于僧史，余藏钞本逃虚子集亦无此文。寒山子生于隋末，少师不应不知，何以云在元和中？未知湘舟何据？或当时寺中，尚有断碑可考。然亦俗语不实，流为丹青，缁流援少师以为重耳。余曩纂郡志，寒山已列废寺，但于注中附录其语。今篇仍删不载，非敢漏略，疑则盖阙，犹初志也。
赐进士出身。翰林院侍讲。国史馆提调。会典馆帮总纂。甘肃学政叶昌炽唐贤首唱，作者如林，录张继诗于篇首，先经起义之例也。宋以后诗，若其中有事在传，其诗即以传其事，随文缀录，难可离析，又计敏夫唐诗纪事之例也。至于泛咏皋壤，流连景光，别为一篇，毕登简末，庶后之览者有感于斯文。志诗第十。
宋程师孟：游枫桥偶成晚泊桥边寺迎风坐一轩好山平隔岸流水漫过门朱舫朝天路青林近郭村主人头似雪怪我到多番范成大：枫桥朱门白壁枕湾流桃李无言满屋头墙上浮图路旁堠送人南北管离愁新修小舫，因病禳祓屯滞，遂至北城，迤逦至枫桥一路而还。好在驰烟路平生载酒行摧藏身久病契阔岁频更昨夜灯光晓今朝稻把晴出门新梦境触目旧诗情水满推篷眩天宽倚柁惊转湾添纤挽罨岸并篙撑舫后装儿女舻前酌弟兄醅香新麹嫩茗味小春轻红皱分霜果黄蔫捻夕英缬林疏露屋朱阁静临城桃坞论今昔枫桥管送迎山腰樵担动木末酒旗明竟日窑烟直中流塔影横数帆残照满一笛暮江平晒网枫边桁牵柳际棚岫云萦石住田水穴堤鸣过渡牛归速穿篱犬吠鱼寒犹作陈雁远更闻声急橹潮痕出疏钟暝色生邻翁欣问訉逋客愧寒盟一昨成归卧于今负耦耕生涯都塌飒心曲漫峥嵘猿鹤休多怨菰莼尚可羹药囊吾厌苦扶惫且班荆陆游：宿枫桥七年不到枫桥寺客枕依然半夜钟风月未须轻感慨巴山此去尚千重薛季宣：吴江放船至枫桥湾短篷负长虹破䉬挂明月风马座中生天幕波中出高城多隐映远岫搀罗列少小泛吴江始识仙凡别释英：重到枫桥晚泊枫桥市冥搜忆旧游月明天不夜江冷水先秋岸曲依渔艇林低出戍楼堪嗟名与利白了几人头元顾仲瑛：泊阊门枫叶芦花暗画船银筝断绝十三弦西风只在寒山寺长送钟声搅客眠明张元凯：枫桥与送者别枫桥秋水绿无涯枫叶满树红于花万里之行才十里阖闾城头尚堪指游子尊前泪湿衣离心已逐片帆飞酒酣忘却身为客意欲元同送者归高启：泊枫桥画桥三百映江城诗里枫桥独有名几度经过忆张继乌啼月落又钟声谢晋：枫桥歌送吴秀才之金陵君不见枫桥水奔流直下太湖来环绕阖闾城西地其间风土何佳哉层楼榭侵云起望处人家半临水水边歌舞不胜春桥下帆樯停似蚁复有大道接金陵送客每来桥上行山寺钟鸣知夜半渔村月落见镫明今朝却饯吴公子解我金貂酤绿醑帆挂长洲苑外烟衣沾虎阜山头雨暮烟秋雨益凄其别绪离情无限期昔时应是今时景今人还诵昔人诗见说长干花似绮君归更莫思乡里徐源：翌日携酒饯太傅于枫桥，辱留题于兰台清鉴之舟，次韵沈周：和嘉本初夜泊枫桥风流张继忆当年一夜留题百世传桥带人家斜倚寺月笼沙水澹生烟火知渔子仍村外舟载诗僧又客边我愧不能同此宿却因新韵偶联篇皇甫汸：题沈周八景图桥横古渡带平沙枫落寒山日影斜舟女莫言估客乐钟声将梦到天涯文元发：归过枫桥轻云驳日江村暮西风短棹寒山路去时柳色绿含烟归来枫老红栖树文肇祉：泊枫桥用大父韵辞亲远别动离情满幅风帆带雨行水长关河无阻道春深柳陌尚闻莺轻抛故国三千里细数遐征第一程此夜维舟不成寐寒山依旧起钟声郭谏臣：晚过枫桥落日枫桥路船窗暮雨昏秋苹拥沙觜霜叶坠篱根山寺炊烟起江村宿鸟喧临风思往事独坐暗销魂国朝朱彝尊：枫桥夜泊初月开平林繁星罗远戍惊禽沙上鸣渔子夜深语遥闻歌吹声暗入枫桥去徐崧：枫桥独步有感石桥高带驿楼平扰扰南征与北征贾客帆樯连树影庵僧钟鼓和经声天边云冷斜阳澹雪后江深急水清放旷一身何所系剧怜八口累闲情董灵预：枫桥夜泊落日一尊酒风尘此地看啸歌今夜月灯火万家寒珠树何年古枫林几处丹故乡凭梦绕峰影碧巑岏殷丽：丹阳贺鲁缝访予枫江不值，怅然有作去年江上逢君别柳絮飞残二月天今日桥边寻我去麦秋寒泛一溪烟余生买药因投市旅泊携诗偶放船共醉狂吟应不惜归来探取杖头钱沈文悫：枫江夜泊野宿随寒雁辞家第一宵星星渔火乱知是泊枫桥柝响已深更邻舟人语歇不忍便安眠贪看故山月吴蔚光：枫桥舟夜暝色绿为烟染我东塘路斜月浸回波繁星挂疏树灯光明欲飞橹声细如语灭独闻春钟清梦落何所李绳：枫桥夜泊又复匆匆赋远征乌啼霜月若为情寺钟渔火枫桥泊已是思家第一程吴琦：月夜石湖至枫桥上方山下路一泛石湖船秋月清如此吾心自冷然荻花萦客棹渔火乱江烟此夕枫桥泊吟镫中酒眠马元勋：枫桥秋气入凄清江枫照眼明寒霜侵月色残梦落钟声水阁吴娘曲风樯估客程灾伤连数郡米价几时平王昭嗣：枫江夜泊古寺江村无十里枫叶纷纷乱糽紫一杵霜钟度水来磔磔惊鸿拍波起此夜城西抱影眠烟波萧瑟五湖船何人共话孤篷下消遣乡愁暮雨天陈：夜泊枫桥系缆枫江畔苍茫月上余微霜冬树白残夜水村虚御冷围炉火安眠枕箧书寒山钟乍动风景忆当初褚逢椿：枫江看山吴山有媚骨非春亦如笑想像桃李时更复足诗料我来正残雪佳景供远眺平陂断岸闲时时见垂钓画意冷诗心会心契微妙蕴藉酿和平取神不求肖悦性理尘襟且当事长啸暂得亦快然旨言王逸少伫久闻暮钟空林下斜照王元文：由石湖抵枫桥即事骤雨枫桥路西风飒沓旋须臾霁景见倍觉夕阳鲜米市希高价商人畏有年寺钟昏暮动曾到几家船袁翼：枫桥夜泊分明记得枫桥上十一年前听晚钟客几时抛褦襶空门无地养疏慵乌啼月落句仍在拾得寒山僧不逢隔岸义鱼星火闪湿云如雾寺门封附：诗余陈维崧：浣溪纱料峭春寒恰未销鹁鸪啼急水迢迢半船微雨过枫桥荠菜绿平齐女墓黎花雪压伍胥潮柳枝和恨一条条右枫桥四十二首，附词二阕。
唐韦应物：游寒山寺心绝去来缘迹住人间世独寻秋草迳夜宿寒山寺今日郡斋闲思问楞严字孙觌：过枫桥寺示迁老白首重来一梦中青山不改旧时容乌啼月落桥过寺欹枕犹闻半夜钟翠木苍藤一两家门依古柳抱溪斜古城流水参差是不见元都旧日花三年瘴海卧炎宵梦隔青枫一水遥万里归来悲故物铜驼埋没草齐腰朱子儋存余堂诗话：张继诗，世多传诵。近读孙仲益诗云：白首重来一梦中，青山不改旧时容。乌啼月落桥边寺，欹枕犹闻夜半钟。亦可谓鼓动前人之意云尔。
按：吴郡志枫桥寺张继诗后，接录张师中五言古一首，次为程师孟七绝一首、五言一首，又次为孙觌四首，前五言一首，后即此三绝句也。吴都文粹不知如何误析张师中诗为二，以后半首为程师孟作，而以程五言一首递移为孙觌作，并觌之五律一首、七绝中前二首，共题为四首。又以最后一绝递移为胡珵作，胡珵原诗又递移为张孝祥作。孝祥诗，吴郡志本只一首，今增入胡诗，遂有两绝。观文粹于程师孟七绝之下，承上题前人二字，可见其讹实自郑虎臣始，非毛、钱两本校雠之失也。又按：前一首欹枕犹闻半夜钟──犹闻，姑苏志作遥闻；末一首，青枫作青风，故物作古物，皆范为长。
俞桂：枫桥寺湖水相连月照天雁声嘹唳搅人眠昔年曾到枫桥宿石岸旁边系小船明高启：赋得寒山寺送别枫桥西望碧山微寺对寒江独掩扉船里钟催行客起塔中灯照远僧归渔村寂寂孤烟近官路萧萧众叶稀须记姑苏城外泊乌啼时节送君违王衡：泊舟枫桥过寒山寺灯含帆影乱钟杂市声昏杳杳竹深处萧萧僧倚门独将残雪色遥对远山言又听乌啼急江城送客喧唐寅：寒山寺金阊门外枫桥路万家月色迷烟雾谯阁更残角韵悲客船夜半钟声度树色高低混有无山光远近成模糊霜华满天人怯冷江城欲曙闻啼乌王稚登：寒山寺诗古寺西边路青山满目中石龙从作雨江鹊尚鸣风市近僧难定泉悭花不红烛怜门外路尘土暗江枫国朝殳丹生：同臞庵过寒山寺万家丛寺里一径入寒山木叶萧萧静江云黯黯闲残碑苔剥落古殿鸽飞还羁客同游此徘徊夕照闲徐崧：斐仲招饮寒山，时吉生将往维扬渌水红尘江上路采菱沽酒傍寒山盘桓且缓扬州鹤松月松风好共闲陆鼎：寒山寺寺楼直与众山邻鱼米东南此要津独惜牙郎趋利市不闻渔火感诗人绝无逆旅知归客安问寒岩旧应真一自钟声响清夜几人同梦不同尘姚配：夜过寒山寺杖藜踏破藓痕斑古寺萧条未掩关落叶满廊僧不见空余渔火对寒山流传佳句自唐朝诗版还随劫火销只有疏钟添客恨潇潇暮雨过枫桥蒋棨渭：寒山寺曲径松花积云房黛色连一声钟欲午清响落寒泉褚逢椿：过枫江憩寒山寺近市人家水绕城无端踪迹作江行黑云压屋有雪意黄叶打窗如雨声古佛已荒空去劫寒钟未起待残更欲寻张继停舟处一片苍山暮色横右寒山寺二十四首。
国朝徐崧：同山夫访在昔闲行怀古迹乍冷正初冬门掩桥边寺楼空夜半钟盛衰知有数喧寂觅无踪一笑同寒拾天台是别峰黄周星：寒山次答在昔一曲阳春未易赓蒲团趺坐自三更松涛入枕知风细梅影移窗爱月明惠远匡庐饶酒兴已公茅屋有诗名青山筇笠应同志五岳何年访向平王庭：过寒山赠在昔为忆钟声寻古寺得因遗象识寒山枫江桥畔人如织始信禅房尽日闲徐汝峄：壬戌冬留别在昔龙函阁下日招呼联榻经旬兴不孤江月溶溶窥纸帐松风谡谡起茶炉多君赠我诗千首怪汝留人酒百壶别后踟躇游赏地应思霅水问狂夫马寿榖：前题劳劳蓟北又江南胜地幽人许共探且喜传杯哦好句还期联榻听清谈龙翻高阁云千卷桂落寒江月一函此夕钟声醒客梦与君松下结茅庵庄际盛：前题一湾流水小桥东尽日幽栖古寺中自有传灯明实际不须倚杖说虚空杯浮竹叶摇寒月笛弄梅花落晚风两载与君酬唱近睽离能不忆支公右赠在昔七首。
宋王安石：拟寒山、拾得牛若不穿鼻岂肯推人磨马若不络头随宜而起卧干地终不涴平地终不堕扰扰受轮回只缘疑这个我曾为牛马见草豆欢喜又曾为女人欢喜见男子我若真是我只合长如此若好恶不定应知为物使堂堂大丈夫莫认物为己凡夫当梦时眼见种种色此非作故有亦非求故获不知今是梦道我能畜积贪求复守护尝怕水火贼自觉方自悟本空无所得死生如觉梦此理甚明白风吹瓦堕屋正打破我头瓦亦自破碎岂但我血流我终不嗔渠此瓦不自由众生造众恶亦有一机抽渠不知此机故自认愆尤此但可哀怜劝令真正修岂可自迷闷与渠作冤仇若言梦是空觉后应无记若言梦非空应有真实事燔烧阳自招沉溺阴自致令汝尝惊魇岂知安稳睡人人有这个这个没量大坐也坐不定走也跳不过锯也解不断锤也打不破作马便搭鞍作牛便推磨若问无眼人这个是甚么便遭伊缠绕鬼窟里忍饿我读万卷书识尽天下理智者渠自知愚者谁信尔奇哉闲道人跳出三句里独悟自根本不从他处起幸身无事时种种妄思量张三裤口窄李四帽檐长失脚落地狱将身投镬汤谁知受恼却不解思凉有一即有二有三即有四一二三四五有亦何妨事如火能烧手要须方便智若未解传薪何须学钻燧昨日见张三嫌他不守己归来自悔责分别亦非理今日见张三分别心复起若除此恶习佛法无多子傀儡只一机种种没根栽被我入棚中昨日亲看来方知棚外人扰扰一场呆终日受伊谩更被索钱财李生坦荡荡所见实奇哉问渠前世事答我烧炭来炭成能然火火过却成灰灰成即是土随意立根栽众生若有我我何能度脱众生若无我已死应不活众生不了此便听佛与夺我无我不二四天王献钵莫嫌张三恶莫爱李四好既往念即晚未来思又早见之亦何有欻然如电扫恶既是磨灭好亦难长保若令好与恶可积如财宝自始而至今有几许烦恼失志难作福得势易造罪苦即念快乐乐即生贪爱无苦亦无乐无明亦无眛不属三界中亦非三界外打贼贼恐怖看客客喜欢岂有客是贼切莫受伊谩乐哉贫儿家无事役心肝既无贼可打岂有客须看有一种贫儿不能自营生若不作客走即须随贼行复有一种贫常时腹彭亨若有亦不畜若无亦不营汝无名高者以见利贪叨汝无行实者以取著名高行实尚非实利名岂坚牢一朝投土窟魂魄散迢迢勇有孟施舍能无惧而已若人学佛法勇亦当如此休来讲座下莫入禅门里但能一切舍管取佛欢喜利瞋汝刀山浊爱汝灰河汝痴分别心即汝澹魔罗圆成但一性一切法依他遍了一切法不如且头陀元张雨：拟寒山子一首赠活死人窝玄道先生有一道丈夫船居活泼泼视身为浮沤阅世同水沫钓徒非吾友荷锸未为达作得活死人方是死人活又，自觉生死忙，因书四韵，予岂效寒山子者？人生浪自苦古今无一了鸡命汤火闲喔喔犹戒晓预忧复何益转使发白早不如噇酒糟糟邱无寿夭按：贞居诗旷达，固道家本色，然非兼得宗门三昧，不能如此大解脱，曰岂效寒山子，正其效寒山子也。
又按：宋释英白云集有言诗一首云：始信文字妙妙不在文字食蜜忘中边无味乃真味寒山题木叶此心颇相似此僧教观，亦于台宗门庭为近。
国朝何焯：读柳子效寒山体裴楷论守一文殊说不二正许合儒墨聊假释疑滞秽累脱去时步武清凉界吾书有秘宝无俟下临代迥躅可勤求觉路非此地亦不迩声色亦不殖货利佛出还作礼何羡灵山会臣受孔子戒者汉也超诣陈汝楫：效寒山子体看看江上过三冬方丈能将七尺容香炷旋销虚室白透霜林外一声钟我是人间无事人山林城市往来频关河一色空明里中有梅花万树春暗里香生不待风枝头消息观中通浅清池水黄昏月又道巡檐是梦中鼓打残更鸡已号霜生屋瓦何寥萧起来自检寒灰看一点星红尚未销悬崖无路有风云天上人间自此分也知就里春如海一点桃花漾水纹松搭荒茆竹架扉满山桂子拾樵归一轮海月从空涌长啸数声烟四飞生来顽傲不成仙须信威音有劫前烂吃猪头按村酒倒骑雕虎过山颠出入常从鹿豕游百年日月尽悠悠石梁苔滑便休去坐听溪声不断流得句何因更带泥春光到处不愁归禅心常似东风暖尽逐杨花上下飞千年古洞偶然开桃自生花水自回我笑渔人归去后却寻旧路又重来一削瓜根瓣四开也应兜顶是莲胎藤萝斩尽风云绝上有真人独往来贝叶庄严白氎翻人间多病是医门藏中一字何曾说却有虚空挂墨痕一粒粟中藏世界许君同礼维摩足忽然粉碎这些儿大千世界一粒粟非偈非诗亦可怜终身拍手向风前人间鼓笛皆敲破好谱陶家壁上弦彭定求：题寒山集一卷寒山诗恰称幽人读嘐嘐天籁声空山洗丝竹中有如意珠明光遍地烛怜悯诸有情色味同征逐那堪慧眼观一笑发其覆所以紫阳翁嘉叹好篇牍纷彼淫哇兴盈耳滋导欲谁能契真原脱足离五浊千古南华仙不殊毂与轴我行置座隅六时矢熏沐徐枋：题碓庵和尚效寒山诗九方皋之相马也，若灭若没，若存若亡，得其天机，斯得真马矣。嗟乎！彼天下俊物，便不可以形似求之，况形而上者乎？匠人胡宽营构新丰，门闾巷术如一，徒者争归其家，至于鸡犬亦各识其处，然不可即谓之丰。优填国王思慕于佛，募神工，以牛头旃檀刻佛象，豪发无遗。后佛再至，象遂出迎，然不可即谓之佛，徒效之于形似也。若于道也，得其天机，如印印空，规矩纵横，其揆则一。不然辙迹可循，去之弥远矣！竺典云：菩萨声闻，不能作佛语。亦在其所得耳，岂效之而能然乎？虽然，吾闻之诗曰：惟其有之，是以似之。得之，斯效之矣。易曰：拟议以成其变化。效之，斯得之矣。
按：碓庵诗未知有无传本，录俟斋先生题词，如读碓庵诗也。再录三绝句，知碓庵之即为晓青也。考松陵见闻录晓青，字僧鉴，吴江朱氏子，祝发郡之休休庵，参灵岩宏储，受戒为弟子。
右拟寒山诗三十八首，附录文一首，诗三首。
附：寒、拾事迹唐朝议大夫。使持节。台州诸军事守㓨史。上柱国。赐绯鱼袋闾邱胤撰详夫寒山子者，不知何许人也。自古老见之，皆谓贫人风狂之士，隐居天台唐兴县西七十里，号为寒岩。每于兹地，时还国清寺。寺有拾得，知食堂，寻常收贮余残菜滓于竹筒内，寒山若来，即负而去。或长廊徐行，叫噪陵人，或望空独笑。时僧遂捉骂打趁，乃驻立抚掌，呵呵大笑，良久而去。且状如贫子，形貌枯悴。一言一气，理合其意。沉思有得，或宣畅乎道情。凡所启言，洞该玄默。乃桦皮为冠，布裘破敝，木屐履地。是故至人遁迹，同类化物。或长廊唱咏，唯言：咄哉！咄哉！三界轮回。或于村墅，与牧牛于而歌笑。或逆或顺，自乐其性。非哲者，安可识之矣！胤顷受丹邱薄宦，临途之日，乃萦头痛，遂召日者医治，转重。乃遇一禅师名丰干，言从天台山国清寺来，特此相访。乃命救疾，师乃舒容而笑曰：身居四大，病从幻生，若欲除之，应须净水。时乃持净水上师。师乃噀之，须臾祛殄。乃谓胤曰：台州海㠀岚毒，到日必须保护。胤乃问曰：未审彼地当有何贤，堪为师仰？师曰：见之不识，识之不见。若欲见之，不得取相，乃可见之。寒山文殊，遁迹国清；拾得普贤，状如贫子，又似风狂，或去或来，在国清寺库院走使，厨中着火。言讫辞去。胤乃进途，至任台州，不忘其事。到任三日后，亲往寺院，躬问禅宿，果合师言。乃令勘唐兴县有寒山、拾得是否？时县申称：当县界西七十里，内有一岩。岩中古老，见有贫士，频往国清寺止宿。寺库中有一行者，名曰拾得。胤乃特往礼拜。到国清寺，乃问寺众：此寺先有丰干禅师院在何处？并拾得、寒山子见在何处？时僧道翘答曰：丰干禅师院在经藏后，即今无人住得。每有一虎，时来此吼。寒山、拾得二人，见在厨中。僧引胤至丰干禅师院，乃开房，唯见虎迹。乃问僧宝德道翘：禅师在日，有何行业？僧曰：丰干在日，惟攻舂米供养，夜乃唱歌自乐。遂至厨中灶前，见二人向火大笑。胤便礼拜，二人连声喝胤，自相把手，呵呵大笑，叫唤乃云：丰干饶舌，饶舌！弥陀不识，礼我何为？僧徒奔集，递相惊讶，何故尊官礼二贫士？时二人乃把手走出寺，乃令逐之，急走而去，即归寒岩。胤乃重问僧曰：此二人肯止此寺否？乃令觅访，唤归寺安置。胤乃归郡，遂置净衣二对、香药等，持送供养。时二人更不返寺，使乃就岩送上，而见寒山子，乃高声喝曰：贼！贼！退入岩穴，乃云：报汝诸人，各各努力。入穴而去，其穴自合，莫可追之。其拾得迹沈无所。乃令僧道翘等具往日行状。唯于竹、木、石壁书诗，并村墅人家厅壁上所书文句三百余首，及拾得于土地堂壁上书言偈，并纂集成卷。胤栖心佛理，幸逢道人，乃为赞曰：菩萨遁迹示同贫士独居寒山自乐其志貌悴形枯布裘敝止出言成章谛实至理凡人不测谓风狂子时来天台入国清寺徐步长廊呵呵抚指或走或立喃喃独语所食厨中残饭菜滓吟偈悲衰僧俗咄捶都不动摇时人自耻作用自在凡愚难值即出一言顿祛尘累是故国清图写仪轨永劫供养长为弟子昔居寒山时来兹地稽首文殊寒山之士南无普贤拾得定是聊申赞叹愿超生死寒山子者，不知其名氏。大历中，隐居天台翠屏山。其山深邃，当暑有雪，亦名寒岩，因自号寒山子。好为诗，每得一篇一句，辄题于树间石上。有好事者随而录之，凡三百余首。多述山林幽隐之兴，或讥讽时态，能警励流俗。桐柏征君徐灵府序而集之，分为三卷，行于人间。
案：四库提要引此文，而下申之曰：仙传拾遗云云。则寒山子又为中唐仙人，与闾邱允事异，无从深考。
宋慧明首座：五镫会元天台山丰干禅师。因寒山问：古镜未磨时，如何照烛？师曰：冰壶无影像，猿猴探水月。曰：此是不照烛也，更请道看。师曰：万德不将来，教我道甚么？寒山、拾得俱作礼而退。师欲游五台，问寒山、拾得曰：汝共我去游五台，便是我同流。若不共我去游五台，不是我同流。山曰：你去游五台作甚么？师曰：礼文殊。山曰：你不是我同流。师寻独入五台，逢一老人便问：莫是文殊么？曰：岂可有二文殊？师作礼，未起，忽然不见。
天台山寒山子。因众僧炙茄次，将茄串向一僧背上打一下，僧回首，山呈起茄串曰：是甚么？僧曰：这风颠汉。山向傍僧曰：你道这僧，费却我多少盐醋。因赵州游天台，路次相逢，山见牛迹，问州曰：上座还识牛么？州曰：不识。山指牛迹曰：此是五百罗汉游山。州曰：既是罗汉，为甚么却作牛去？山曰：苍天！苍天！州呵呵大笑。山曰：作甚么？州曰：苍天！苍天！山曰：这厮儿，宛有大人之作。
天台山拾得子。一日扫地，寺主问：汝名拾得，因丰干拾得汝归。汝毕竟姓个甚么？拾得放下扫帚，叉手而立。主再问，拾得拈扫帚，扫地而去。寒山捶胸曰：苍天！苍天！拾得曰：作甚么？山曰：不见道东家人死，西家人助哀？二人作舞，笑哭而出。国清寺半月念戒众集，拾得拍手曰：聚头作想那事如何？维那叱之，得曰：大德且住，无嗔即是戒，心净即出家。我性与尔合，一切法无差。
明瞿汝稷：指月录天台丰干禅师，不知何许人，居天台国清寺。翦发齐眉，衣布裘，尝诵唱道歌，乘虎入松门，众僧惊畏。本寺厨中有二苦行，曰寒山子、拾得。二人执爨，终日晤语，潜听者都不解，时谓风狂，独与师相亲。一日，寒山问：古镜未磨，如何照烛？师曰：冰壶无影象，猿猴探水月。曰：此是不照烛也？更请师道。师曰：万德不将来，教我道甚么？寒、拾俱礼拜。
师欲游五台，问寒、拾曰：汝共我去游五台，便是我同流。若不共我去游五台，不是我同流。山曰：尔去游五台作甚么？师曰：礼文殊。山曰：尔不是我同流。师寻独入五台，逢一老人便问：莫是文殊么？曰：岂可有二文殊？师作礼未起，忽然不见。后回天台山示灭。
师凡有人问佛理，止答随时二字。
初，闾邱胤出牧丹邱，将议巾车，忽患头痛，医莫能愈。师造丘，以咒水喷之，立差。胤异之，乞一言，师曰：到任记谒文殊、普贤。曰：此二菩萨何在？师曰：即国清寺寒山、拾得也。胤后既至任，即入寺问师所在，及寒、拾踪迹。僧道翘对曰：丰干旧院在经藏后，今阒无人矣。寒、拾二人见在僧厨执役。胤入师房，惟见虎迹，复问翘：师在此作何行业？翘曰：惟事舂谷供僧，闲则讽咏。乃入厨访寒、拾，如下章叙之。
寒山子，本无氏族，始丰县西有寒、明二岩，以其于寒岩中居止得名也。容貌枯瘁，布襦零落，以桦皮为冠，曳大木屐，时来国清寺，就拾得取众僧残食及菜滓食之。或廊下徐行，或望空噪骂。寺僧以杖逼逐，拊掌大笑而去。
众僧炙茄次，将茄串向僧背上打一下。僧回首，山呈起茄串，曰：是甚么？僧曰：这风颠汉。山向旁僧曰：你道这僧，费却我多少盐酱！
赵州游天台，路次相逢。山见牛迹，问州曰：还识牛么？州曰：不识。山指牛迹曰：此是五百罗汉游山。州曰：既是罗汉，为甚么却作牛去？山曰：苍天！苍天！州呵呵大笑。山曰：作甚么？州曰：苍天！苍天！山曰：这厮儿，宛有大人之作。
闾邱入厨，见山同拾得围炉语笑，邱致拜，二人连声咄叱，且笑曰：丰干饶舌。二人即相携出松门。闾邱又致寒岩礼谒，送衣服、药物。二人高声喝之曰：贼！贼！便缩身入岩石缝中，唯曰：汝诸人，各各努力。其石缝忽然而合。闾邱哀慕，令僧道翘寻其遗迹，得所书林间叶上及村墅屋壁辞颂，共三百余首。后曹山寂禅师为之注释，谓之对寒山子诗，行于世。
拾得者，不言名氏，因丰干禅师山中经行，至赤城道侧，见儿孤啼，拾归国清，故名。后沙门灵熠摄受，令知食堂香灯。忽一日登座，与佛象对盘而餐，复于憍陈如上座塑形前，呼曰：小果声闻。灵熠怒，因罢斥，令厨内涤器。每滤食滓，以筒盛之，寒山来即与负去。
一日扫地，寺主问：汝名拾得，因丰干拾得汝归。汝毕竟姓个甚么？拾得放下苕帚，叉手而立。寺主再问，拈帚扫地竟去，寺主罔测。寒山捶胸云：苍天！苍天！拾得却问：汝作甚么？山曰：不见东家人死，西家助哀？二人作舞，哭笑而去。
国清寺半月念戒众集，拾得拍手曰：聚头作想那事如何？维那叱之，拾得曰：大德且住，无嗔即是戒，心净即出家。我性与尔合，一切法无差。
僧厨食为鸟所啄，拾得以杖抶伽蓝神，曰：汝食不能护，何能护伽蓝？是夕，神示梦合寺僧曰：拾得谴我。由是着异，呼曰贤士。未几，与寒山隐石岩而逝。道翘纂寒山诗，得偈亦附焉。
按：寒、拾行业，此篇所录皆本传镫，闲采闾邱诗集传。一镫所分，镫无异照。然章有并析，词有详略，字句亦小小不同。佛镫普遍，未敢妄节。其下陈文庄，凡有复緟，即从芟剃，义各有当，非有所取舍焉。
陈文庄：天台忆丰干禅师，不知何许人，居天台国清寺，或云邑人丰尚书之子。形貌寝恶，被发布裘，或时唱歌。人问之，第云：随我骑虎游松门。与寒山、拾得三人相亲，每邂逅，则长吟大笑，人莫测也。
寒山，不言氏族，以其寒石山中居止得名。虽出言如狂，而有意趣。予登寒、明二岩，苍老绝似雁荡，是其出游地也。
余住国清寺久，住拾得灶下，谈逾夜分。晴眺松冈，雨洗昏蒙，夜半不辨涛声、雨声、松声、篁声、梵声，如是半月。
寒山子入灭后，有梵僧杖锡，拾黄金锁子骨。或问所以，对曰：吾拾文殊菩萨舍利归西天耳！后人于此建塔。
按：文庄又有一首，记寒、拾古迹，寒岩洞有寒山舍利塔。
昔日，寒山问拾得曰：世间谤我、欺我、辱我、笑我、轻我、贱我、恶我、骗我，如何处治乎？拾得云：只要忍他、让他、由他、避他、耐他、敬他，不要理他。再待几年，你且看他。寒山云：还有甚诀，可以躲得？拾得云：我曾看过弥勒菩萨诀，你且听我念，偈云：老拙穿衲袄淡饭腹中饱补破好遮寒万事随缘了有人骂老拙老拙只说好有人打老拙老拙自睡倒涕唾在面上随他自干了我也有力气他也无烦懊这样波罗蜜便是妙中宝若知这消息何愁道不了人弱心不弱人贫道不贫一心要修行常在道中办世人爱荣华我却不待见名利总成空我心无足厌堆金积如山难买无常限子贡他能言周公有神算孔明大智谋樊哙救主难韩信功劳大临死只一剑古今多少人那个活几千这个逞英雄那个做好汉看看两鬓白年年容颜变日月穿梭织光阴如射箭不久病来侵低头暗嗟叹自想年少时不把修行办得病想回头阎王无转限三寸气断了拏只那个办也不论是非也不把家办也不争人我也不做好汉骂着也不言问着如哑汉打着也不理推着浑身转也不怕人笑也不做脸面儿女哭啼啼再也不得见好个争名利须把荒郊伴他看世上人都是精扯淡劝君即回头争他修行干做个大丈夫一刀截两断跳出红火坑做个清凉汉悟得长生理日月为邻伴潘耒：寒岩诗啸天狮子最嶙峋开口平吞摸象人雄拔万山皆夺气孤高大士合藏身石肤剥尽存真骨云顶单栖绝四邻会得寒山诗外句无边烟景镇长新沈文悫：寒岩诗突兀万仞冈一狮踞其顶狰欲搏人象犀势俱屏寒山昔晏坐三年等俄顷至今蟠膝处石上留余影虹梁跨弯环下视气深迥横飞瀑如练倒挂藤疑绠晴空蓄风雷白昼幻昏冥人生尘土胸到此庶一醒野猿时啸群孤鹤忽闻警试读寒山诗清言发深省按：稼堂、确士两先生诗，皆为天台而作，事在祖庭，故不录篇。
附：寒山子诗集解题及诸家书牍、诗话、序、跋、考证宋朱子：与南老帖五月十三日，熹悚息启上：久不闻动静，使至，特辱惠书，获审此日住山安隐为慰。天台之胜，夙所愿游。往岁仅得一过山下，而以方有公事，不能登览，每以为恨。今又闻故人挂锡其间，想见行住坐卧，不离水声山色之中，尤以不得往同此乐为念也。新诗见寄，笃摰超精，又非往时所见之比。但称说之过，不敢当耳。二刻亦佳作也，但搀行夺市，恐不免失故步耳。寒山子诗彼中有好本否？如未有，能为仇校刊刻，令字画稍大，便于观览，亦佳也。寄惠黄精、笋干、紫菜多品，尤荷厚意。偶得安乐茶，分去廿瓶，并杂碑刻及唐诗三册，漫附回使，幸视至。相望千里，无由会面，临书驰情，千万自爱，不宣。熹悚息启上国清南公禅师方丈。
熹再启：清众各安佳，儿辈时闻，黄婿归三山已久，时得书也。出师表未暇写，俟写得，转寄去未晚也。寒山诗刻成，幸早见寄。有便足时，至临安赵节推厅，托其寻便，必无不达，渠黄岩人也。
熹再启。
陆放翁：与明老帖有人兮山径云卷兮霞缨秉芳兮欲寄路漫兮难征心惆怅兮狐疑蹇独立兮忠贞此寒山子所作楚词也，今亦在集中。妄人窜改附益，至不可读。放翁书寄天封明公。或以刻之山中也。
王深宁：困学纪闻寒山子诗，如施家两儿，事出列子；羊公鹤，事出世说；如子、卜商；如侏儒、方朔，涉猎广博，非但释子语也。对偶之工者，青蝇、白鹤；黄籍、白丁；青蚨、黄绢；黄口、白头；七札、五行；绿熊席、青凤裘。而楚辞尤超出笔墨畦迳，曰：有人兮山陉云卷兮霞缨秉芳兮欲寄路漫兮难征心惆怅兮狐疑蹇独立兮忠贞余姚翁元圻注：
何云：酒垆猛狗，出韩非子；枕流，事出世说。如一道一德、言有枝叶、云梯棘刺、亡羊补牢之类，尤多。
又云：六极、九维；东岱、北邙；卫氏儿、钟家女。三端、六艺；黄肠、白骨；狝猴心、狮子吼；待鹤、乘鱼，亦工。
又云：楚辞则为人窜为五言。第七句云众喔吚嘶蹇，可为失笑也。放翁曾寄书天封明公，属为正之。
又云：苔滑非关雨，松鸣不假风。真佳句也。
元圻案：
唐书。艺文志：寒山子诗七卷。寒山子，隐唐兴县寒山岩，于国清寺与隐者拾得往还。
列子。说符篇：鲁施氏有二子，其一好学，其一好兵。好学者，以术干齐侯，为公子之傅；好兵者，以法干楚王，以为军正。施氏之邻孟氏同有二子，所业亦同，而窘于贫，羡施氏之有，因从请进趣之方，二子以实告。孟氏之一子，以术干秦王，秦王曰：当今诸侯力争，所务兵食而已。若用仁义治吾国，是灭亡之道也。遂宫而放之。其一子，以法干卫侯，卫侯曰：吾弱国也，而摄乎大国之间。大国吾事之，小国吾抚之，是求安之道。若赖兵权，灭亡可待矣！若全而归之，适于他国，为吾之患不轻矣！遂刖之，而还诸鲁。
世说。排调类：刘遵祖少为殷中军所知，称之于庾公，遂名之为羊公鹤。昔羊叔子有鹤善舞，客试驱来，氃氋而不肯舞，故称比之。
汉书。东方朔传：侏儒长三尺，奉一囊粟；臣朔长九尺，亦奉一囊粟。侏儒饱欲死，臣朔饥欲死。
三国志。吴。虞翻传注：虞翻别传曰：翻放逐南方，自恨犯上获罪，当长没海隅，生无可与语，死以青蝇为吊客，使天下一人知己者，足以不恨。
太平御览。九百十六。陶侃别传曰：侃丁母忧，在墓下，忽有二客来吊，不哭而退，仪形鲜异，知非常人。遣看之，但见双鹤飞而冲天。
通鉴。齐纪。高帝建元二年：宋自孝建以来，政纲弛紊，簿籍讹谬。上诏虞玩之等更加检定，曰：黄籍，民之大纪，国之治端。自顷巧伪日甚，何以厘乎？注：杜佑曰：黄籍者，户口版籍也。
汉书。邹阳传注曰：白徒，言素非军旅之人，若今言白丁矣。
搜神记：青蚨虫如蝉，杀其母子，涂八十一钱，凡市，或用子，先用母，皆飞归，循环无已。故淮南子名钱曰青蚨。
会稽典录：上虞长度尚弟子邯郸淳，字子礼，甫弱冠而有异才。尚使作曹娥碑，操笔而成，无所点定。其后蔡邕题八字曰：黄绢幼妇，外孙齑臼。
淮南子：古之伐国，不杀黄口，不获二毛。
史记。邹阳传：白头如新，倾盖如故。
左传：晋、楚遇于鄢陵。潘尪之党与养由基蹲甲而射之，穿七札焉。
后汉书。应奉传：奉读书，五行并下。
西京杂记：赵飞燕女弟，居昭阳殿中，设玉几、玉床、白象牙簟、绿熊席。
拾遗记：周昭王时，涂修国献青凤、丹雀，各一雌一雄。昭王缀凤毛为裘。
晏子：人有酤酒者，酒酸不售，问之里人其故。里人云：公之猛狗，人挈器而入，且酤公酒，狗迎而噬之。此酒所以酸而不售也。韩非子记管仲对齐桓公语，与晏子同。
世说：孙子荆曰：所以枕流，欲洗其耳；所以漱石，欲砺其齿。
战国策：公输般为楚设机，将以攻宋。墨子曰：闻公为云梯，将以攻宋，宋亦何罪之有？
列子：纪昌谋杀飞卫，二人交射于路。飞卫之矢先穷，纪昌遗一矢。既发，飞卫以棘刺之端捍之，而无差焉。
韩非子：燕王征巧术人，请以棘刺之端为母猴。母猴成，巧人曰：人主欲观之，必半岁不入宫，不饮酒食肉，雨霁日出，视之晏阴之间，而棘刺之母猴乃可见也。
战国策：见兔而顾犬，未为迟也；亡羊而补牢，未为晚也。
语林：卫洗马颖识通达，论者以为王眉子、平子、武子之右。世人为之语曰：诸王三子，不如卫家一儿。
刘向列女传：齐钟离春者，齐无盐邑之女，其为人极丑，行嫁不售。
韩诗外传：君子宜避三端：文士笔端，武士锋端，辩士舌端。
汉书。霍光传：赐黄肠、题凑各一具。注：苏林曰：以柏木黄心，致累棺外，故曰黄肠。木头皆向内，故曰题凑。
后汉书。郅恽传：昔文王不忍露白骨，武王不以天下易一人之命。
宋知觉禅师宗镜录三引大涅槃经曰：云何现喻？如经中说，众生心性，有如狝猴。狝猴之性，舍一取一。众生心性，亦复如是。取着色、声、香、味、触、法，无暂住时，是名现喻。可验即今众生之心，如猿猴之处高树，上下不停。
楞严经：富楼云：世尊知我，有大辨才，以音声轮，教我发扬。我于佛前，助佛转轮，因狮子吼，成阿罗汉。
太平御览。九百十六。列仙传曰：王子乔见桓良曰：待我缑氏山头。至期，果乘白鹤至山颠，望之不可到。
陶宏景本草曰：鲤最为鱼中之王，形既可爱，又能神变，乃至飞越山湖，所以琴高乘之。
宋许彦周诗话载寒山子楚辞，首句作若有人兮坐山楹，第五句心字作独字。谓虽屈宋复生，不能过也。
丰干禅师，唐正观初居天台国清寺，翦发齐眉，衣布裘。人或问佛理，止答随时二字。常唱道，乘虎出入，众僧惊畏，无谁语。有寒山子、拾得者，亦不知其氏族，时谓风狂子，独与师相亲。寒居止唐兴县西七十里寒岩，以是得名。拾因师至赤城，道侧闻儿啼声，问之，云孤弃于此，乃名拾得。携至寺，付库院，后库僧灵熠令知食堂香镫。忽登座，与佛象对盘而餐，复于圣僧前呼曰小果。熠告尊宿等，易令厨内涤器。常日斋毕，澄滤残食菜滓，以筒盛之，寒来即负之而去。寒容貌枯悴，布襦零落，以桦皮为冠，曳大木屐。时至寺，或廊下徐行，或厨内执爨，或混处童牧，或时叫噪，望空慢骂，或云：咄哉！咄哉！三界轮回。僧以杖逼逐，即抚掌大笑。一日问师：古镜不磨，如何照烛？曰：冰壶无影象，猿猴探水月。曰：此是不照烛也？更请师道。曰：万德不将来，教我道什么？寒、拾俱作礼。师谓寒曰：汝与我游五台，即我同流。若不与我去，非我同流。曰：我不去。师曰：汝不是我同流。寒问：汝去五台作什么？曰：我去礼文殊。曰：汝不是我同流。师寻独入五台，逢一老翁，问：莫是文殊否？曰：岂有二文殊？及作礼，忽不见。后回天台而化。寒因众僧炙茄，以茄串打僧背一下，僧回首，寒持串云：是什么？僧云：这风颠汉。寒示傍僧曰：你道这个师僧，费却多少盐酱。赵州到天台，行见牛迹，寒曰：上座还识牛么？此是五百罗汉游山。州曰：既是罗汉，为什么作牛去？寒曰：苍天！苍天！州呵呵大笑。寒曰：笑作什么？州曰：苍天！苍天！寒曰：这小厮儿，却有大人之作。沩山来寺受戒，与拾往松门夹道，作虎吼三声。沩无对，寒曰：自从灵山一别，迄至于今，还相记么？沩亦无对。拾拈拄杖曰：老兄唤这个作甚么？沩又无对。寒曰：休！休！不用问他，自从别后，已三生作国王来，总忘却也。拾扫地，寺主问：姓个什么？住在何处？拾置帚，叉手而立。主罔测，寒捶胸曰：苍天！苍天！拾问：汝作什么？寒曰：岂不见道东家人死，西家助哀？因作舞，笑哭而出。又于庄舍牧牛歌咏，叫天曰：我有一珠，埋在阴中，无人别者。众僧说戒，拾驱牛至，倚门抚掌，微笑曰：悠悠哉！聚头作相，这个如何？僧怒呵云：下人风狂，破我说戒。拾笑曰：无瞋即是戒，心净即出家。我性与汝合，一切法无差。驱牛出，乃呼前世僧名，牛即应声而过。复曰：前生不持戒，人面而畜心。汝今招此咎，怨恨于何人？佛力虽然大，汝辜于佛恩。护伽蓝神，僧厨下食，每每为乌所耗，拾杖抶之曰：汝食不能护，安能护伽蓝乎？神附梦于合寺僧曰：拾得打我。诘旦说梦，一一无差。视神像，果有所损，惊异。牒申郡县，郡谓贤士遁迹，菩萨应身，号拾得贤士。初，闾邱胤将牧丹邱，头疾，医莫能愈。遇禅师，名丰干，言自天台来谒，使君告之病，师曰：身居四大，病从幻生。若欲除之，应须净水。索器咒水噀之，立愈。闾邱异之，乞言示此去安危之兆。师曰：记谒文殊、普贤。此二菩萨，见之不识，识之不见。若欲见之，不得取相。国清寺执爨涤器寒山、拾得是也。闾邱到任三日，至国清，问：此寺有丰干禅师否？寒山、拾得复是何人？僧道翘对曰：丰干旧址在经藏后，今阒无人矣。寒山、拾得尚处僧厨。闾邱入师房，止见虎迹，复问：在此作何行业？翘曰：唯事负舂供僧，闲则讽咏。入厨寻访寒、拾，见于灶前，向火拊掌大笑。闾邱致拜，二人连声呵叱，执手复大笑曰：丰干饶舌！饶舌！弥陀不识，礼我何为？相携出松门，自此不复入寺。闾邱归郡，送净衣、香药到岩，寒山高声喝曰：贼！贼！遂入岩石缝中，且曰：报汝诸人，各各努力。石缝忽合。后有僧采薪南峰，距寺东南二里遇一梵仪，持锡入岩，挑锁子骨，曰：取拾得舍利。乃知入灭于此，因号岩为拾得。闾邱俾道翘寻访遗迹，于林间叶上得寒所书辞颂及村墅人家三百余首。拾亦有诗数十首，题行壁间云。按旧序，二人呵叱，自执手大笑，闾邱归郡，遣送衣药，与夫挑锁子骨等语，乃知寒山不执闾邱手，闾邱未尝至寒岩，拾得亦出寺门二里许入灭，今传镫所录误矣。因笔及此，以俟百世君子。
释可明：跋
大士垂迹，不泄密因。语言三昧，发于渊才雅思。大圭不瑑，岂追琢者可同日而语？或直道其事，使贤鄙同笑。粗言软语，咸彰至理。悦耳目，适口体，此其深试。究己躬，明心性，此其格言。缓细披寻，大有好笑，板行其可阙乎？东皋苾刍无隐得旧本，感慨重刊，俾为仇校，因题其后，一览知妙。且由此而入，较世里尤当宝玩。
此篇，慧身但刊以补东皋本之缺，非其所作也。题曰圣制古文，疑为时王之制，亦未敢臆定。若人何乡何姓氏隋季杰士屠龙技痒无所施东守西征徒万里天厌荒淫羖䍽君大地山河移姓李满眼清贤登庙堂书生分合山林死朅来寒山三十年不堪回首红尘市。遨戏千岩万水间驾言足蹑龟毛履不饥不采山中薇渴来只饮山中水风瓢戛击恼幽怀移家屡入深云里贫衣褴缕足风霜不碍寒潭莹无滓时访丰干看拾公膜外形骸忘尔汝扰扰人寰蚁慕膻哂然一笑寒生齿拟将大筏渡迷津咳唾烟云生笔底银钩洒洒落岩阿至今护守烦山鬼世无相马九方皋但从肥瘦求形似诗成众口浪雌黄往往视之为下俚近来一二具眼人颇怜名字遗青史云衮霞缨妙语言谓与骚章无异旨寥寥千载无人知偶逢知者惟知此知与不知于我乎何知此其所以得为寒山子曩阅东皋寺寒山集缺此一篇，适获圣制古文，命工刊梓，以全其璧。观音比丘无我慧身敬书。
元徐一夔：重刊中峰和尚广录序大德、延祐之间，中峰本公居天目山，有拟寒山诗。广录镂板于杭州之南山大普庆寺。板毁，有武弁之士曰张子华，谋于智皓、慧泽二师重刊，逾年而功完。
白珽：湛渊静语吕洞宾、寒山子，皆唐之士人。尝应举不利，不群于俗，盖楚狂、沮溺之流，观其所存诗文可知。如寒山子诗，其一云：有人兮山陉云卷兮霞缨秉芳兮欲寄路漫兮难征心惆怅兮狐疑蹇独立兮忠贞前辈以为无异语。今行于世者，多混伪作，以谐俗尔。
明瞿汝稷：寒山诗序严道行刻寒山诗，命那罗延窟学人序之。那罗延窟学人曰：寒山氏日与群有酬酢于无尽哉！曰：以其言之得，复謵于世乎？曰：未也。夫栖迟于寒岩，蹢䠱于国清，此寒山之可见者也。小言大言，若讽若道。浏乎若倾云窦之冷泉，足以清五之沉浊；暾乎若十日之出抟桑，足以破昏衢之重幽。此寒山之可闻者也。之二者，于寒山妙庄严海之一沤也。有能循夫可见，而见不可见；循夫可闻，而闻不可闻。则知寒山昔未尝示迹于始丰，今未尝谢迹于人间也。吾默而息，泊乎以同寂；吾荡而趋，奚适而不与？吾俱一身跖乎石山而无介，多身起于刹尘而非出。充吾之目，塞吾之耳，皆寒山也。而众生各鐍其见而不见，各鐍其闻而不闻，颠于三苦，回环于永劫。于是寒山哀之，释珍御，袭弊垢，运沤和慈，勤惓告试，掊众生之鐍，使之见，使之闻，以息其崩奔，俾休于常寂。而众生卒不能尽见尽闻也，可不大哀耶？夫既以宗于不可见，而帝于不可闻，又何欲掊众生之鐍，使之见，使之闻，而哀众生之不尽见尽闻耶？不可见矣，又何见？不可闻矣，又何闻？见于见，不见于不见；闻于闻，不闻于不闻。故闻鐍于声，见鐍于色，众生之所以众生也。见于不见，闻于不闻，故不运吾目，而殚见沙界无尽也；不辟吾聪，而殚闻沙界无尽也。此所以蹑寒山而游于无尽也。欲闻于不闻，必以闻而旋其闻；欲见于不见，必以见而旋其见。此寒山之所以不能不言，而道行不能不以剞劂利生也。审于是，即以其言之得，复謵于世，而谓寒山日与群有酬酢于无尽，可也。
徐：寒山子诗跋余他日偶访瀚上人于平远台山房，见案头有寒山子诗一帙，上人不知爱重，鼠啮其脑，渐至于中。余曰：寒山子诗，诗中即偈，师其知寒山之禅机乎？上人茫然不答。余遂丐归，上人视之如弃敝屣也。山窗无事，手自黏补，重加装潢，第鼠啮处，阔深伤字，为可恨也。载观卷首朱晦翁、陆放翁二札，则明老、南老贤于瀚上人远矣。识者能不呵呵大笑邪？
寒山子诗集二卷，附丰干拾得诗一卷。
案：寒山子，贞观中天台唐兴县僧，居于寒岩，时还往国清寺。丰干、拾得则皆国清寺僧也。世传台州刺史闾邱允遇三僧事，踪迹甚怪，盖莫得而考证也。其诗，相传即允令寺僧道翘，寻寒山平日于竹木石壁上及，人家厅壁所书，得三百余首。又取拾得土地堂壁上所书偈言，并纂集成卷。丰干则仅存房中壁上诗二首。允自为之序。宋时又名三隐集，见淳熙十六年沙门道南所作中。唐书。艺文志载寒山诗入释家类，作七卷。今本并为一卷，以拾得、丰干诗别为一卷附之，则明新安吴明春所校刻也。王士祯居易录云：寒山诗，诗家每称其鹦鹉花间弄，琵琶月下弹。长歌三月响，短舞万人看，谓其有唐调。其诗有工语，有率语，有庄语，有谐语。至云不烦郑氏笺，岂待毛公解，又似儒生语。大抵佛语、菩萨语也。今观所作，皆信手拈弄，全作禅门偈语，不可复以诗格绳之，而机趣横溢，多足以资劝戒。且专集传自唐时，行世已久，今仍着之于录，以备释氏文字之一种焉。
寒山子诗集一卷，附丰干拾得诗一卷。
寒山子、丰干、拾得皆贞观中台州僧，世颇传其异迹。是集乃台州刺史闾邱允令寺僧道翘所搜辑，寒山子诗最多，拾得次之，丰干存诗二首而已。其诗多类偈颂，而时有名理。邵子击壤集一派，此其滥觞也。
寒山子诗集一函一册，唐释寒山子撰。
寒山子，天台唐兴县僧，居寒岩，时还往国清寺。书一卷，计诗三百十三首，前有闾邱允序，附丰干诗二首、拾得诗五十六首，皆国清寺僧，亦有闾邱允录宋时所称也。是书，明新安吴明春有刻本。是本宋讳阙笔，雕手古雅，汲古阁所藏。
钱曾：读书敏求记寒山、拾得诗一卷。
丰干语闾邱允：寒山、拾得，文殊、普贤。真为饶舌矣。允令国清寺僧道翘纂集文句成卷，而为之序赞，附着于诗之前。惜乎传世绝少，此从宋刻摹写，考南北藏俱未收。余谓应同庞居士并添入三藏目录中，庶不至泯灭无传耳！
黄丕烈：士礼居藏书题跋记寒山、拾得诗一卷，载诸读书敏求记，此从宋刻摹写。余向收一精钞本，似与遵王藏本相类，当亦宋刻摹写者也，惜首尾略有残阙耳。后五柳主人自都中寄一本示余，楮墨古雅，甚为可爱。细视之，乃系外洋板刻，惜通体覆背，俱用字纸，殊不耐观。顷命工重装，知有失去半叶者，共四处，以洋纸补之。复取向所收者，核其文理，始信二本互异。诗之次序有先后，分七言于五言之外，洋板所独。此拾得诗一首，内日斜挂影低句，精钞本日字下俱缺，此外皆不可考矣。故兹所失四半叶，无从补全。而二本板心，彼题寒山子诗，此题三隐，后又云诗本不相类也。惜遵王所记，但云传世绝少，岂知宋刻摹写之外，尚有他刻流传于世耶？此刻似系洋板，然寒山诗后有一条云杭州钱塘门里车桥南大街郭宅铺印行，则又不知此刻之果为何地本矣，俟与藏书家验之。
陆心源：仪顾堂题跋寒山诗卷，毛氏汲古阁影宋钞本。光绪伍年，以番板五枚，得此书于吴市，盖何心耘博士旧藏也。端阳前五日，以旧藏广州刊本及全唐诗校一过。全唐诗即从此本出。卷末怡然居憩地日以下缺，亦同广州本，序次既异，字句亦多不同。拾得诗缺、、、，凡四首。寒山诗缺、、、、，凡五首。非善本也。
程德全：寒山子诗集跋庚戌夏孟，予移抚三吴。政事余暇，稍稍历览古迹，以存守土之责。时方有重建枫桥寒山寺之议，甚盛举也。未几，赵大令梦泰以罗两峰绘寒山、拾得像来视，郑中翰文焯亦以旧绘寒山象为贶，最后复得寒山子诗集于俞阶青太史。千数百年流风逸采，萃集一时，不禁为之欢忻赞叹。释氏所谓因缘者，殆类此欤？寒山子生有唐之世，值海内初平，疮痍未复。青宫贻失德之渐，黔首苦征戍之劳。虽以房、杜诸贤，曾不能致国家于无敝。传未数纪，遂螗沸云扰，天下乱作。故寒山子凛霜冰之履，抱杞人之忧，托迹方外，佯狂傲世，自放于山颠水涯闲。一以诙谐谩骂之辞，寓其牢愁悲愤之概，发为诗歌，不名一格，莫句端倪。其瑰博也，若商彝夏鼎，沈霾千载，一经暴露，光怪陆离，不敢逼视。其清隽也，若味明水太羹，若嚼梅花、饮冰雪，凉冽澈人肺腑。其幽靓也，若方春之花，磊落而逋峭；若秋岩木落，山骨巉然。其音节之高简也，若聆蒉桴土鼓，弦管筝琶，顿绝凡响。其说理之平实也，若老农老圃，坐话桑麻闲事。其意境之窎远而泬寥也，若朝游丹岳，莫栖苍梧，咳唾九天，珠玉皆落。其滑稽也，若东方曼倩；其谲变也，若庄周、若列御寇。要其惟一之指归，则欲使一世之人人蠲嗜欲、明慧业，不为尘世缰网所牵缚，乃能卓然有所成就。用心良苦，造意深微，彼贾岛之逃禅，秘演之厌世，非其比也。予少历险阻，中经患难，观释氏脱形累、达死生之旨，契然有合。深慨夫世道夷陵，风会日变，虽学士大夫，往往汩没心灵，驰鹜荣利，荡然而不知所返，极其弊害，遂隐中于国家。每思一大智慧人，雷音海潮，唤醒一世，乃久之不可必得。今得寒山子之粲花妙舌，苦口婆心，揆以今日社会趋向，未始非对证良药。故属之僚掾，付诸剞劂，将以接迷津之宝筏，然暗室之明灯。世之学人，若仅沾沾于禅悦字句中，则又相即远矣。昔六祖惠能信口说菩提明镜一偈，立证大乘，了无剩义。朱子宿金山寺，五更闻钟声，心中便把握不住。若寒山子诗，菩提妙偈耶？金山晨钟耶？愿与海内具慧根人共参之。诗凡一卷，都三百八首，附拾得诗四十八首、丰干诗二首。浙鄞吴宗元氏精校本，旧为曲园先生藏。刻既竣，疏其大恉如此。
日本涩江全善、森立之：经籍访古志寒山子诗集，宋椠本，姬路河合元升藏。
卷首题寒山诗集，下记丰干、拾得诗附。每半板八行，行十四字，界长六寸七分，幅四寸九分，左右双边。胤、、玄等字欠末笔，字画端楷，宋椠之佳者。首有观音比丘无我慧身记一篇，闾邱胤序并赞，又有朱晦庵、陆放翁，皆从真迹摹入。末有淳熙十六年沙门志南记及可明跋，卷首有庆福院及无范印。
岛田翰：刻宋本寒山诗集序寒山没，千有二百余年，遗集寥寥希传，虽以南北释藏之博，犹未采辑之，而高丽藏亦未收。其见于读书敏求记者，殆几乎断种。清四库总目所著录，则不过明新安吴明春刻本，而黄荛圃所获精钞本及外洋刻本者，亦今不知其已归于何人之手。虽元有高丽刻本，明有闽刻，而近时亦有金陵刻本，实多讹误，而宋本竟无一存者。盖非必其书之未足传后也，清淡冲朕，唐人所不好，而宋、元两代又视之蓖如，不肯数动枣梓，何怪乎其日就湮灭也。则及今为之表章，亦吾侪之责也。顾僧诗之流传于今者，唐有皎然、齐己，宋有九僧、契嵩、道显、道潜、惠洪、居简、无文，而其吴兴昼上人集、白莲集、九僧诗、镡津文集、雪窦祖英集、参寥子集、石门文字禅、北涧集、无文印诸集，今皆存宋、元本与旧刊覆宋本。而寒山之诗，机趣横溢，韵度自高，在皎然上、道显下，是木铎者所潜心，其失传为尤可叹。书为姬路河合元升畅春堂旧收，刻拓精妙，字大如钱，纸质紧薄，光润似玉，墨色奕奕，扑人眉宇，足与秘府王文成集、诚斋集相颉颃。胤、，避宋讳，阙末笔。左右双边，半番，界长六寸八分五厘，幅四寸五分，八行十四字，鱼尾上方记字数，大名则并二行大书，下分书丰干拾得诗附六字。盖宋氏南渡以降，卷尾记字之体坏乱无存，于是有算一番所有大小字数，楷文记之于缝心者，如大几字、小几字即是也。至宋季，多易楷以行草，而其字数则视犹弁髦。故宋、元陋板，其所记字数多不相符者，此古今之升降也。首有寒山序诗六行，行十二字，末云：曩阅东皋寺寒山集缺此一篇，适获圣制古文，命工刊梓，以全其璧。观音比丘无我慧身敬书。次闾邱胤，九行，行十五字。次晦翁，次放翁，并从真迹刻入。卷尾有淳熙己酉沙门志南，又有绍定己丑可明，捺庆福院、无范、植村书屋、霞亭珍藏、畅春堂图书记五印。寒山诗云：五言五百篇，七字七十九，三字二十一，都来六百首。一例书岩石今检是本，寒山诗三百四首，而次之以丰干诗二首及拾得诗四十八首，不符于六百之数。然阅闾邱胤，其属道翘所撰次者，已不过三百余首，云：唯于竹木石壁书诗，并村墅人家厅壁上所书文句三百余首，及拾得于土地堂壁上书言偈，并纂集成卷。盖其书竹木石壁，故多遗佚欤？抑三僧踪迹极怪，莫得而考证也。其诗，唐书。艺文志七卷，徐灵府所序本则分为三卷，又别称，见于志南。宋时国清南老一刻于淳熙己酉。南老即与朱子友善，晦翁文集中引其沾衣欲湿杏花雨，吹面不寒杨柳风二句，以为清丽有余，绝无蔬笋气者。朱子使之稍大于字画，便于观览。然其所刻，窜改易置最多。东皋无隐再刻于绍定己丑，而是篇则观音比丘无我慧身所补刻，又在东皋寺本之后。又有宝祐乙卯行果就江东漕司本所重镌者，至兹始分七言于五言之外，又以拾得加于丰干上。元时有高丽覆宋本，盖据宋东皋寺本所改行上梓，卷尾题云：嘉议大夫。耽罗军民万户府达鲁花赤。高丽匡靖大夫。都佥议评理。上护军朴景亮刊行。纸质黄纫，宛似元本。而据其装成梵夹，又似丽藏。尝抵川越，见喜多院高丽藏，卷尾结衔，正与此相符，而彼别有皇庆三年二月日一行，然遍检全帙，不收此集，乃知其非出于丽藏。盖当时景亮为之锓梓，而未及编入者矣。明则有吴明春刻本，清四库总目载之，未见。又有闽建阳书坊慎独斋刻本，即系于正德丙子刻本，次序与宝祐本同，而版貌紧缩，字字欹仄，若使其无正德木记，妄人则必以为元刻矣。近时又有金陵刻本，次序与建本同，黄荛圃所获，则寒山诗后有杭州钱塘门里车桥南大街郭宅铺印行一条，云：分七言于五言之外，洋版所独。洋板岂出于宝祐本乎？又有正中、元和、宽永、正保、延享数次雕本。依是乃知今之所传，实原于淳熙、宝祐二本，而二书次序，全不相同也。然据宋樊汝霖唐文艺补引一首在前，一首、一首、一首、一首，次第排列，而正与是本符，是邱胤之原第即如此。盖辁材小生，謏闻目学，改其文从字顺，妄谓可以几订讹夺，而曾不知其改者却误。古籍之点校，虽闻人动笔，亦有臆改，一经妄手，其讹谬滋甚。予故曰：钞本必卷子，必隋、唐。刻本必宋本，必监本。上下千载，舍是无善本焉。独怪狩谷掖齐著掖翁过言，乃以是书为高丽覆宋本，岂非因其纸墨黄纫类高丽茧纸而误乎？
按：寒山子诗，世所行皆一卷，附丰干拾得诗一卷，或分为三卷。惟徐灵府序者七卷，今不传。唐书。艺文志著录亦七卷，宋崇文总目同朱彝尊校云：唐志作释智升对寒山子诗。今考瞿氏指月录载寒山诗，曹山寂禅师为之注释，谓之对寒山子诗，行于世。传灯曹山第一代为本寂禅师，不言名智升，未知其为一灯否也？寂公注，南北藏不收，亦久佚，世莫能见。谓之对者，当是以诗为问，而设词以答之。禅机活泼，箭锋相契，正如向子期之注庄、张处度之注列，但以微言剖析名理，不必如诂经之随文笺释也。
壬子小春，六十四叟缘裻附记。