僧問：情生智隔，想變體殊。只如情未生時如何？
師曰：隔。
曰：情未生時，隔個甚麼？
師曰：這個梢郎子未遇人在。
師在雪峰，僧問峰：如何是觸目不會道，運足焉知路？
峰云：蒼天！蒼天！
僧不會，遂問師：蒼天意旨如何？
師云：三斤麻，一疋布。
僧云：不會。
師云：更奉三尺竹。
峰聞，喜云：我常疑個布衲。
師在浙中蘊和尚會，一日，因吃茶次，舉蘊和尚垂語云：見聞覺知是法，法離見聞覺知作麼生？
有旁僧云：見定如今目前一切見聞覺知是法，法亦不可得。師拍手一下，蘊乃舉頭。
師云：猶欠一著在。
蘊云：我到這卻不會。
師到臥龍，問：明己底人還見有己麼？
龍曰：不見有己，始明得己。
又問：長連床上學得底是第幾機？
龍曰：是第二機。
曰：如何是第一機？
龍曰：緊峭。
李云：似犢牛兒未用角時。
師云：忙屈拳打令。師復云：教有明文，佛身充滿於法界。老僧今日充滿於法界，侍郎即今在甚麼處？
楊云：布裙一截泥，努出膝蓋子。
師云：寬口布袴三尺杖。
李云：河水一擔值三文。
師云：只見鼻頭津，不見頂後濕。
師參首山，山一日舉竹篦問曰：喚作竹篦即觸，不喚作竹篦則背，喚作甚麼？
師掣得，擲地上曰：是甚麼？
山曰：瞎。師於言下豁然頓悟。
問：維摩丈室不以日月為明，和尚丈室以何為明？
師曰：眉分八字。
曰：未審意旨如何？
師曰：雙耳垂肩。
問：如何是和尚深深處？
師曰：貓有歃血之功，虎有起尸之德。
曰：莫便是也無？
師曰：碓搗東南，磨推西北。
問：忽遇大闡提人來，還相為也無？
師曰：法久成弊。
曰：慈悲何在？
師曰：年老成魔。
問：己事未明，以何為驗？
師曰：鬧市打靜槌。
曰：意旨如何？
師曰：日午點金燈。
僧問：聞鐘聲只有這個聲，為復別有？
師曰：腦後三斤。
問一僧曰：近離什麼處？
僧曰：東京。
師曰：你因甚口上破？
僧曰：和尚也須仔細。
師曰：七棒對十三，庫下吃茶去。
師到洞山，問洞山：廓然無依，法歸何處？
山云：三番羯磨。
師云：恁麼即知音不和也。
山云：知音不和底事作麼生？
師云：龜毛拂子長三尺。
山云：你因什麼眉須墮落？師便禮拜。
有僧自汾州來，師倚柱杖曰：一朵峰巒上，獨樹不成林時如何？
僧曰：水分江樹淺，遠澗碧泉深。
又問：作麼生是回互之機？
僧曰：盲人無眼。
又問曰：我在眾時不會汾陽一偈，上座久在法席，必然明了。
僧曰：請和尚舉看。
師曰：鵝王飛鳥去，馬頭嶺上住，天高蓋不得，大家總上路作麼？
僧舉起坐具曰：萬年松在祝融峰。
師曰：不要上座答話，試說看。
僧曰：忽憶少年曾覽照，十分光彩臉邊紅。即拂衣去。
師曰：弄巧成拙。
師住神鼎，以一朽床為說法座，其甘枯淡無比，德臘俱高，諸方尊之如古趙州。
師到太陽，玄和尚問：近離甚處？
師曰：襄州。
陽曰：作麼生是不隔底句？
師曰：和尚住持不易。
陽曰：且坐吃茶。師便參眾去。
侍者問：適來新到只對住持不易，和尚為甚麼教坐吃茶？
陽曰：我獻他新羅附子，他酬我舶上茴香，你去問他，有語在。
侍者請師吃茶，問：適來只對和尚，道住持不易，意旨如何？
師曰：真鍮不博金。
僧侍立次，師問：甚麼處坐？
曰：後架坐。
師曰：你向甚麼處舉話？
曰：與主人公舉話。
師曰：主人公姓甚麼？
曰：不得姓。
師曰：名甚麼？
曰：不得名。
師曰：恁麼則不識主人公也。僧便喝，師不對。
問：古人索火，意旨如何？
師曰：任他滅。
曰：滅後如何？
師曰：初三十一。
問：寸絲不掛，法網無邊，為甚麼卻有迷悟？
師曰：兩桶一擔。
上堂：十五日已前諸佛生，十五日已後諸佛滅。十五日已前諸佛生，你不得離我這，若離我這，我有鉤子鉤你；十五日已後諸佛滅，你不得住我這，若住我這，我有錐子錐你。且道正當十五日，用鉤即是？用錐即是？遂有偈曰：
正當十五日，鉤錐一時息。
更擬問如何，回頭日又出。
師初依招慶真覺禪師，日事炊爨，有間誦經，真覺見而問曰：汝念甚麼經？
對曰：維摩經。
真覺曰：經在這，維摩在甚麼處？
師茫然無以酬，泣涕曰：大丈夫漢被人一問，無詞可措，豈不媿哉？
於是謁閩中尊宿，歷五十余員不能契旨，遂趨河南首山，山問：近離甚處？
師曰：漢上。
山豎起拳曰：漢上還有這個麼？
師曰：這個是甚麼盌鳴聲？
山曰：瞎。
師曰：恰是。拍一拍便出。
他日又問：學人親到寶山空手回時如何？
山曰：家家門前火把子。
師當下大悟，云：某甲不疑天下老和尚舌頭也。
山曰：汝會處作麼生？與我說來看。
師曰：只是地上水碙砂也。
山曰：汝會也。師便禮拜。
許郎中式漕西蜀，經由謁師，適接見於佛前，許曰：先拜佛？先拜長老？
師曰：蝦蟆吞大蟲。
許曰：恁麼則總不拜去也。
師曰：運使話墮。
許曰：許長老具一只眼。師以衣袖便拂。
許曰：今日看破。便禮拜。
住後，楊億侍郎問：天上無彌勒，地下無彌勒，未審在甚麼處？
師曰：敲磚打瓦。
又問：風穴道：金沙灘頭馬郎婦。意旨如何？
師曰：更道也不及。
楊億侍郎問曰：入山不畏虎，當路卻防人時如何？
師曰：君子坦蕩蕩。
師為北塔僧使點茶次，師起揖曰：僧使！近上坐。
使曰：鷂子頭上，爭敢安巢？
師曰：棒上不成龍。隨後打一坐具。
使茶罷，起曰：適來卻成觸忤和尚。
師曰：江南杜禪客，覓甚麼第二盌？
師游方，初到梁山，問：如何是無相道塲？
梁山指觀音曰：這個是吳處士畫。
師擬進語，梁山急索曰：這個是有相底，那個是無相底？師遂有省，便禮拜。
梁山曰：何不道取一句？
師曰：道即不辭，恐上紙筆。
梁山笑曰：此語上碑去在。
僧問：古者道：卷簾當白晝，移榻對青山。如何是卷簾當白晝？
師曰：過凈瓶來。
曰：如何是移榻對青山？
師曰：卻安舊處著。
上堂云：心外無法，法外無心，隨緣蕩蕩，更莫沈吟。你等諸人才上階道，便好回去，更要待第二杓惡水潑作甚麼？
師一日見僧披衲，師曰：得恁麼好針線。
曰：只要牢固。
師曰：打草驚蛇作甚麼？
曰：客來須看。
師曰：只有這個，更別有？
曰：云生嶺上。
師曰：未在，更道。
曰：水滴巖前。