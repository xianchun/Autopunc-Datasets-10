爾時，世尊說是語時，佛心力故，十種白光從佛心出，其光遍照十方世界，一一光中，無量化佛乘寶蓮華。時會大眾見佛光明，如頗梨水，或見如乳，見諸化佛從佛胸出，入於佛臍，游佛心間，乘大寶船，經往五道受罪人所，一一罪人見諸化佛，如己父母、善友所親，漸漸為說出世間法。是時，空中有大音聲，告諸大眾：汝等今者應觀佛心，諸佛心者，是大慈也。大慈所緣，緣苦眾生。
佛告阿難：云何名慈心？慈心者，應當系念緣苦眾生。苦眾生者，謂三惡道極苦惱者。
佛說是語，時會大眾見於地獄、餓鬼、畜生，解脫相三昧力故，令諸眾生自識宿命，見受苦者，皆是前世無量劫中父母、師徒、諸善親友。見已啼泣，為佛作禮，白言：世尊！我等今者因佛力故，見苦眾生悉是我等父母、師長。
佛告大眾：三界眾生輪回六趣，如旋火輪，或為父母、兄弟、宗親，三界一切無不是汝所親之者，云何起意生煞嫉心？
作是語已，凈飯王等一切大眾白佛言：世尊！云何名為慈心三昧？惟愿世尊為我略說！
佛告大眾：夫慈心者，應當起想，先緣所親，系念之時，念己父母受諸苦惱，有不孝者，念己妻子、所愛眾生受諸苦惱。有見眾生癩病癰瘡，見已作念：當云何救？一想成已，應作二想；二想成已，應作三想；三想成已，滿一室想；一室想成已，滿於僧坊；一僧坊成已，滿一由旬；一由旬成已，滿一閻浮提；閻浮提成已，滿弗婆提；弗婆提成已，滿三天下；如是漸廣，滿十方界。
見東方眾生盡是其父，見西方眾生悉是其母，見南方眾生悉是其兄，見北方眾生悉是其弟，見下方眾生悉是妻子，見上方眾生悉是師長，其余四維悉是沙門、婆羅門等。見是眾生皆受苦惱，或遇重病，或見在於刀山劍樹、火車鑪炭，一切苦事。見已悲泣，欲拔其苦，自作我想，乘寶蓮華，詣諸人所，調身按摩，為洗癩瘡，見地獄火，憂悲雨淚，欲滅其火，見諸餓鬼，刺身出血，化作乳想，供給餓鬼，令得飽滿。既飽滿已，為其說法，贊佛、贊法、贊比丘僧。作是贊已，益更憂悲，心無暫舍。如是慈心，極令通利，事事廣說，如慈三昧。如是慈心，名習慈者。
既習慈已，次當行悲。悲者，見眾受苦，如箭入心，如破眼目，心極悲苦，遍體雨血，欲拔彼苦。如此悲者，有百億門，廣說如大悲三昧。
行慈悲已，次行大喜，見諸眾生安隱受樂，心生歡喜，如己無異。既生喜已，次行舍法，是諸眾生無來去相，從心想生。心想生者，因緣和合，假名為心。如此心想，猶如狂華，從顛倒起，苦從想起，樂從想生，心如芭蕉，中無堅實，廣說如經十譬。作是觀時，不見身心，見一切法，同如實性，是名菩薩身受心法，依因此法，廣修三十七助菩提分。若取證者，是聲聞法；不取證者，是菩薩法。
作是語已，佛心光明益更明顯，從佛心端諸光明中，生諸寶華，一一寶華，沙寶華以為眷屬，一一華上，無量無邊微妙化佛方身丈六如釋迦文。此相現時，佛身毛孔八萬四千諸寶蓮華，一一華上，八萬四千諸大化佛，身量無邊，如是化佛，身諸毛孔及心光明亦如向說。
如是光明遍照十方，從佛頂入，從佛眉間白毫相出；從白毫出，遍照十方，猶如金幢，令十方地作真金色，卷諸化佛入佛口中；從佛口出，亦照十方，來入佛胸；從佛胸出，復照十方，來入佛臍。此光入時，佛身之內如琉璃水，澄清不動，三界五道一切眾生映現佛心，見諸化佛乘大寶臺，猶如寶船，游佛心間。一一化佛贊說不煞，贊嘆念佛，贊嘆念法，贊嘆念僧，贊嘆念戒，贊嘆念施，贊嘆念天，贊六和敬，贊慈三昧。如此六念，能生善法；此六念者，是諸佛因。佛心者，是六念心，因六和敬而得此法。欲成佛道，當學佛心。說是語已，如來身光倍更明顯，佛身化佛及寶蓮華數不可知，一一華光如雜華說。
如是觀者，名為正觀；若異觀者，名為邪觀。佛滅度後，佛諸弟子修六念者，名念佛心。念佛心者，除十二億劫生死之罪，作是觀者，生生之處終不邪見，心不僻謬，得值遇無生菩薩。如是之人，若生邊地無佛法處，念佛功力自然悟解，成辟支佛。爾時，世尊說是語已，還攝身光，如本無異。
佛告父王：如大人相，白毫光明及一切相，有能逆觀、順觀、分別觀者，全觀圓光及丈六者，但發是心，如見不見，除卻眾罪，如向所說。設有施主具五神通，得如意珠，飛遍十方，十方世界，一一世界眾生之數不可得知，但以無量無邊摠為其數，如是眾生皆是羅漢，是大施主盡笇數劫供養賢圣四事無乏，是人得福寧為多不？
父王白言：但使供養一方羅漢，得福無量，何況十方無量羅漢。
佛告父王：正使有人成熟邪見眾生，數如上說，皆令彼人得羅漢道，三明六通，具八解脫，不如發心趣向佛慧，念佛須臾。
佛說是語時，釋子眾中一億釋子發阿耨多羅三藐三菩提心，自誓不求聲聞、辟支佛道，白佛言：世尊！諸佛身分乃至一毛無量化佛，諸聲聞身如燋敗種，為何所益？
爾時，世尊於大眾中即便起行，足步虛空。父王觀見，心甚歡喜，亦隨佛行。佛舉足時，足下千輻相輪，一一輪相皆雨八萬四千眾寶蓮華，一一蓮華復化八萬四千億那由他華；一一蓮華化為一臺，一一華臺、一一華葉遍覆十方無量世界，一一蓮華八萬四千葉。釋迦牟尼足步虛空，悉雨寶華。如是眾華，復有無量微塵數佛足步虛空。
父王見已，心大歡喜，得阿那含，五體投地，為佛作禮，時會大眾皆覩此事，白佛：世尊！十方世界無數化佛，何者真佛？誰是化佛？
佛告大眾：諸佛如來入空寂處解脫三昧，隨意自在，無有真化。所以者何？佛心空寂，復入空寂解脫光明王三昧，此定力故，諸佛如來化無邊身。無邊身者，是薩婆若。薩婆若者，名無著三昧；無著三昧故，如來現行：若現乞食，若或經行，如是二法，饒益眾生。若有眾生，佛在世時，見佛行者，步步之中見千輻輪相，除卻千劫極重惡罪；佛去世後，三昧正受，想佛行者，亦除千劫極重惡業；雖不想行，見佛跡者，見像行者，步步亦除千劫極重惡業。
佛告阿難：汝從今日，持如來語，遍告弟子：佛滅度後，造好形像，令身相足，亦作無量化佛色像，及通身光，及畫佛跡，以微妙彩及頗梨珠安白毫處，令諸眾生得見是相。但見此相，心生歡喜，此人除卻百億那由他河沙劫生死之罪。說此語已，如來還坐。
父王復問：佛出世間有何利事，能令眾生得安樂耶？
爾時，世尊告大王言：舍衛城中須達長者，有一老母名毗低羅，謹勤家業。長者勑使守執庫鑰，出內取與，一切委之。須達長者請佛及僧，供給所須。時病比丘多所求索，老母慳貪，瞋嫌佛法及與眾僧，而作是言：我家長者愚癡迷惑，受沙門術，是諸乞士多求無厭，何道之有？作是語已，復發惡愿：何時當得不聞佛名，不聞僧名，不見剃發染衣之人？如是惡聲，一人聞已，復聞二人，展轉遍滿舍衛城中。
末利夫人聞此語已，而作是言：云何須達如好蓮華，人所樂見？云何復有毒蛇護之？作是語已，勑須達言：遣汝婦來，吾欲與語。
阿那邠坻馳詣王宮，到作禮畢，卻住一面。末利夫人命令就座，坐已，語言：汝家老婢，惡口誹謗，何不驅擯？
阿那邠坻跪白：夫人！佛日出世，多所潤益，鴦掘摩羅大惡之人、尼提賤人、氣噓栴陀羅，佛能調伏，何況老婢而不能調？
末利夫人聞是語已，心大歡喜，我欲請佛，汝遣婢來，明日食時，請佛及僧，於宮供養。
長者遣婢持滿瓶金、摩尼珠蓋勸助王家，供養眾僧，告言：可信！汝持此物，貢上王家。婢聞是語，歡喜踴躍，持寶瓶走。
末利夫人見彼婢來，此邪見人，佛當教化，我見此人受化之時，必獲法利。
爾時，世尊從正門入，難陀在左，阿難在右，羅睺佛後。老母見佛，心驚毛豎，可惡此人！隨我後至。即時欲退，從狗竇出，狗竇即閉，四方小巷一時閉塞，惟正路開。老母覆面，以扇自障，不憙見佛。佛在其前，令扇如鏡，無所障礙，回頭東視，東方有佛；南視，南方有佛；西視，西方有佛；北視，北方有佛；舉頭仰看，上方有佛；低頭伏地，地化為佛；以手覆面，時手十指皆化為佛。老母閉目，心眼即開，見虛空中一切化佛滿十方界。
此相現時，舍衛城中有二十五旃陀羅女、五十婆羅門女及諸雜類并末利夫人宮中合五百女，心生誹謗，不信佛法，見佛如來足步虛空，為於老母現無數身，心大歡喜，裂邪見網，頭腦頂禮世尊足下。
爾時，世尊以梵音聲安慰諸女，告言：諸女！汝今可稱釋迦牟尼，稱我名故，觀我身相，可得解脫。作是語已，諸女同聲稱南無佛。佛放眉間白毫相光照諸女心，女見佛行，威儀詳序，足下雨華，猶如華蓋，化佛如林，不可稱計。諸女見已，發阿耨多羅三藐三菩提心。老母見佛，邪見不信，猶能除卻八十萬億劫生死之罪，況復善意恭敬禮拜。
爾時，老母以得見佛，巷陌還開，疾走歸家，白大家言：我於今日遇大惡對，沙門瞿曇在王宮門多眾之前，作諸妖幻，身如金山，眾華映飾，目踰青蓮，有萬億光，不可具見。沙門善幻，世間無比，大家年少，可不憙見。作是語已，入木籠中，以百張皮覆木籠上，白纏頭，卻臥闇處。
爾時，世尊還只陀林，末利夫人白言：世尊！愿化邪女，莫還精舍。
佛告末利：此女罪重，於佛無緣，於羅睺羅有大因緣。佛今日行，為其除罪。作是語已，即還精舍，告羅睺羅：汝詣須達大長者家，度惡老母。
作是語時，千二百五十沙門皆作是言：我等今日愿欲隨從。
爾時，羅睺承佛威神，入如意定，禮拜既畢，繞佛七匝，即自化身作轉輪圣王，阿難侍左，難陀侍右，千二百五十比丘化為千子，阿難為典藏臣，難陀為主兵臣，七寶四兵皆悉具足。時金輪寶在虛空中乘蓮華臺，徑往須達大長者家，夜叉唱言：圣王出世，擯諸惡人，宣揚善法。
老母聞已，心大歡喜，圣王出者，有如意珠，無所求索，此當可言。
爾時，圣王椎鍾鳴鼓，乘大寶轝，至須達家。老母見已，甚大歡喜，圣王出世，多所潤益，識別善惡，必當不為沙門所惑。從木籠出，敬禮圣王。
圣王即遣主寶藏臣往至女所，告言：姊妹！汝宿有福，應王者相，圣王今者欲以姊妹為玉女寶。
老母白言：我身卑賤，猶如糞穢，圣王顧問，喜慶無量，何所堪任，應玉女寶？若見念者，勑我大家，放我令脫，所賜已多。
爾時，圣王告須達言：卿家老女，眾相巍巍，吾今欲以充玉女寶。
須達白言：惟命是從，愿上大王。老婢聞放，喜悅非常。
圣王即便以如意珠照耀女面，令女自見如玉女寶，倍大歡喜，而作是言：諸沙門等，高談大語，自言有道，無一效驗。圣王出世，弘利處多，令我老弊如玉女寶。作是語已，五體投地，禮於圣王。
時典藏臣宣王優令，揚十善法。女聞十善，心大歡喜，即作是念：圣王所說，義無不善。為王作禮，悔過自責，心即調伏。
時羅睺羅還復本身，老母舉頭，見千二百五十比丘，即作此言：佛法清凈，不舍眾生，如我弊惡，猶尚化度。作是語已，求受五戒。
時羅睺羅為說三歸，受五戒法，母聞此法，未舉頭頃，成須陀洹。地神歡喜，從地踴出，告須達言：善哉長者！裂邪見網，如來出世，正為此耳。
時羅睺羅將此老母詣只陀林，到已，見佛身相紫金，歡喜合掌，為佛作禮，懺悔前罪，求佛出家。佛告羅睺：汝將此母，詣憍曇彌。
未至中間，羅睺為說苦、空、非常、無我等法。老母聞已，頭發自落，成比丘尼，三明六通，具八解脫，身昇虛空，作十八變。
波斯匿王、末利夫人見此變化，心大歡喜，善哉佛日！出現世間，破無明闇，能令邪見得應真道。作是語已，為佛作禮，白言：世尊！如此老母，宿有何罪，生卑賤處，為人婢使？復何福慶，值遇世尊，如好白，易受染色，應時即得阿羅漢道？
佛告大王：諦聽！諦聽！善思念之！如來為王分別解說。過去久遠無數劫時，有佛世尊，名一寶蓋燈王如來，十号具足。彼佛滅後，於像法中，有王名曰雜寶華光。其王有子，名曰快見，求欲出家，父即聽許。王子詣山，到僧坊中求欲出家，時有比丘聰明多智，深解實相，受為弟子。復有比丘，名德華光，善說法要，誘進初學。王子比丘雖復出家，猶懷憍慢，和上為說甚深妙法般若波羅蜜大空之義，王子聞已，謬解邪說。比丘滅後，即作此言：我大和上，空無智慧，但能贊嘆虛無空事，愿我後生不樂見也。我阿闍梨智慧辯才，愿於生生為善知識。王子比丘作是語已，法說非法，非法說法，教諸徒眾皆行邪見。雖持禁戒，威儀不缺，以謬解故，命終之後，如射箭頃，墮阿鼻獄，八十億劫受苦惱。罪畢乃出，為貧賤人，五百身中，聾癡無目，千二百身為人婢。佛說是時，末利夫人有五百婢，懺悔自責，發菩提心，愿於來世解深空法。
佛告大王：爾時和上者，今我身是；阿闍梨者，今羅睺羅是；王子比丘，此老母是；徒眾弟子，今日邪見女等發菩提心者是。佛說此時，舍衛城中二萬優婆塞發菩提心，得念佛定，常於定中見佛說法。
佛告父王：邪見惡人見佛行時，尚得如此無量福德，何況觀佛行及像行者。
父王白佛：佛母摩耶生忉利天，佛今光相，神通具足，云何當往為母說法？
佛告大王：如來當如轉輪圣王足行之法，從閻浮提上忉利天，問訊檀越，為說妙法。
爾時，會中有菩薩摩訶薩，名曰持地，即從座起，入首楞嚴三昧。三昧力故，從金剛際，金剛為輪，金剛為根，金剛為花，花花相次，出閻浮提。時四龍王：難陀、跋難陀、阿耨達多、娑伽羅龍王等，各持七寶，詣持地所，奉上七寶，為佛世尊作三道寶階：左白銀，右頗梨，中黃金，從閻浮提金剛地際，上忉利宮。一一寶階，七重欄楯，是諸欄楯，百億寶成，百億光明，一一光明，百億寶花，一一花中，無量樂器自然踴出。
爾時，持地以河沙七寶蓮華敷佛蹈處，於階道側豎諸寶幢，無量寶幡懸其幢頭，百億寶蓋彌覆其上，忉利諸天雨曼陀羅華、摩訶曼陀羅華、曼殊沙華、摩訶曼殊沙華，嚴飾其間。時梵天王手擎香鑪，與萬梵俱，侍立階側，一一香煙如琉璃云，彌滿虛空，於其云中，百千妓樂不鼓自鳴，難陀龍等，持海此岸栴檀末香漫散道中，香光上出，如金光爓，高一多羅樹，化為金臺，無量諸天持天瓔珞，嚴飾階道，如是供具，不可稱計。
爾時，世尊於閻浮提執持三衣，告勑阿難、難陀、羅睺羅等五百比丘，足步大地，始舉足時，地六種動，下足之時，地生寶宮，如梵王宮，宮宮相次，懸在空中，隨映佛後，在階道側。持地菩薩并彌勒等一千菩薩，一時合掌，以萬億音歌詠如來無量德行。
爾時，梵王無數百千諸梵天等，手擎香鑪，無量妓樂以供養佛，立侍左階；釋提桓因、無數天子、百千天女，鼓樂弦歌，亦立左階；無數聲聞、菩薩、大眾，侍立右階。
爾時，世尊放大光明，照階道邊，其光如云，百千億色，猶如重閣，佛處其中，八萬四千化佛圍繞，五百分身諸佛與佛政等，執持衣鉢，威儀詳序，分身諸佛亦有阿難、難陀以為侍者。
時魔波旬於虛空中與諸魔眾贊誦妙偈，嘆如來功德。
釋提桓因白摩耶言：如來世雄，為報恩故，來至此處。摩耶夫人聞佛已來，遣諸天女持諸天寶及天妓樂、曼陀羅華，在階道邊以迎世尊。
爾時，如來舉足下足，無數宮殿，一一宮殿，五百化佛結加趺坐，一一如來，五百菩薩以為侍者。爾時，五百分身諸釋迦文入忉利天宮，諸天歡喜而說此偈：
毗婆尸佛，吉祥中尊，亦放光明，來至此處。
尸棄如來，大吉祥尊，化身無數，來至此處。
毗舍滿月，放白毫光，普照一切，來至此處。
拘樓孫佛，面門出光，照十方界，來至此處。
迦那舍佛，化身無數，放大光明，來至此處。
迦葉世尊，身如寶臺，足步虛空，來至此處。
釋迦牟尼，分身五百，無數化佛，照耀一切，來至此處。
彌勒菩薩，賢劫尊者，亦放光明，當至此處。
此處吉祥，安隱無為，諸佛所游，牟尼生地，名涅盤窟，慧者智度。
爾時，世尊入忉利宮，即放眉間白毫相光。其光化作七寶大蓋，覆摩耶上，七寶飾床，奉摩耶坐。佛母摩耶見佛入宮，合掌恭敬，為佛作禮。五百化佛一時申手，諸天扶持，不聽禮敬，八萬四千諸化如來皆悉起立。
爾時，摩耶夫人宮中自然踴出五百億光，此光明中有大寶臺，一一臺上有十方佛，如是諸佛，自說名字，安慰佛母。東方善德佛持妙寶花散釋迦牟尼及摩耶上，化成花蓋，此花蓋中百億化佛合掌起立，問訊佛母；南方栴檀德佛持寶蓮花散釋迦牟尼及散佛母上，化成花蓋，於花蓋中無數化佛合掌起立，問訊佛母；西方無量明佛以寶蓮花散釋迦牟尼及佛母上，化成花蓋，無數化佛合掌起立，問訊佛母；北方相德佛以寶蓮花散釋迦牟尼及佛母上，化成花蓋，無數化佛合掌起立，問訊佛母；東南方無憂德佛、西南方寶施佛、西北方花德佛、東北方三乘行佛、上方廣眾德佛、下方明德佛，如是等佛各以寶花散釋迦牟尼佛上及散佛母，化成花蓋，一一蓋中無數化佛合掌起立，問訊佛母。時忉利宮滿中化佛，佛母摩耶頂上自然出眾供具，無量幢幡供養諸佛，時幢幡中有妙音聲，贊佛、贊法、贊比丘僧。
佛告阿難：是名如來從閻浮提昇忉利宮，色相光明，諸神化事。佛滅度後，佛諸弟子若如是觀，是名正觀；若異觀者，名為邪觀。作此觀者，除一億劫生死之罪，臨命終時見十方佛，必生他方凈佛國土。
佛告阿難：汝持是語，為未來世諸眾生等，當廣宣說。聞此語者，思是義者，當知是人十方諸佛之所覆護，命終必當生諸佛前。
佛告父王：云何名如來從忉利天下閻浮提時，光相變應？我初下時，無數天子、百千天女侍從世尊，獨見一佛圓光一尋，放千光明，足步虛空，躡階而下。時佛光中，七佛像現，從佛光出，導佛前行。時優填王戀慕世尊，鑄金為像，聞佛當下，象載金像，來迎世尊。蓮華色比丘尼化作琉璃山，結加趺坐，在山窟中，無量供具奉迎世尊。爾時，金像從象上下，猶如生佛，足步虛空，足下雨華，亦放光明來迎世尊。時鑄金像合掌叉手，為佛作禮。爾時，世尊亦復長跪，合掌向像，時虛空中百千化佛亦皆合掌，長跪向像。
爾時，世尊而語像言：汝於來世大作佛事，我滅度後，我諸弟子以付囑汝。空中化佛異口同音，咸作是言：若有眾生於佛滅後造立形像，幡花眾香持用供養，是人來世必得念佛清凈三昧。若有眾生知佛下時種種相貌，系念思惟，必自得見。
佛告阿難：佛滅度後，佛諸弟子知佛如來下忉利天及見佛像，除卻千劫極重惡業。如是觀者，名為正觀；若異觀者，名為邪觀。