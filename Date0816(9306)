凡四十八，曹州南華邢氏子。初參黃檗，凡三年，行業純一。時陳睦州為首座，嘆曰：此子雖後生，與眾有異。
一日，問師云：上座在此多少時？
師云：三年。
座云：還曾參問也無？
師云：不曾。
座云：何不請問堂頭和尚佛法？
師云：不知問個甚麼。
座云：汝但去問：如何是佛法的的大意？
師依教上堂頭請問，聲未絕，檗拈棒便打。師罔措，下來，座問：儞問話作麼生？
師云：某甲問聲未絕，和尚便打，某甲不會。
座云：儞更去問。
如是三問，三遭痛棒，乃泣辭首座云：幸蒙慈悲，令去問訊和尚，三度發問，三遭痛棒，自恨障緣，不領深旨，今且辭首座下山。
座云：汝去，須辭和尚了行。師作禮而退。
首座潛告黃檗云：問話底後生甚是如法，若辭和尚時，可方便提誨，他時異日成一株大樹，與天下人作廕涼去在。
師辭黃檗，檗云：不要別處去，向高安灘頭大愚處去，必為汝說。
師到大愚，大愚問：甚處來？
師云：黃檗來。
愚云：有何言句？
師云：某甲三度問如何是佛法的的大意，三度遭棒，未審有過無過？
愚云：黃檗恁麼老婆心，為汝得徹困，更來這問有過無過？
師於言下大悟，不覺失聲云：惡！元來黃檗佛法無多子。
大愚搊住云：這尿床鬼子！適來問有過無過，如今卻道黃檗佛法與，索飯錢有日在。何故如此？入道不通理，復身還信施。長者八十一，其樹不生耳。乃至孤峰獨宿，一食卯齋，長坐不臥，六時行道，皆是造業底人。乃至頭目髓腦，國城妻子，象馬七珍，盡皆舍施，如是等見，皆是苦身心故，還招苦果，不如無事，純一無雜，乃至十地滿心菩薩皆求此。道流！蹤跡了不可得，所以諸天歡喜，地神捧足，十方諸佛無不稱嘆。緣何如此？為今聽法道人用處無蹤跡。
僧問：大通智勝佛，十劫坐道場，佛法不現前，不得成佛道。未審此意如何？乞師指示。
師云：大通者，是自己於處處達其萬法無性無相，名為大通。智勝者，於一切處不疑，不得一法，名為智勝也。佛者，心清凈光明，透徹法界，得名為佛。十劫坐道場者，十波羅蜜是。佛法不現前者，佛本不生，法本不滅，云何更有現前？不得成佛道者，佛不應更作佛。古人云：佛常在世間，而不染世間法。道流！儞欲得作佛，莫隨萬物，心生種種法生，心滅種種法滅，一心不生，萬法無咎，世出世間，無佛無法，亦不現前，亦不曾失。設有者，皆是名言章句，接引小兒，施設藥病，表顯名句。且名句不自名句，還是儞目前昭昭靈靈監覺聞知照燭底安一切名句。大德！造五無間業，方得解脫。
僧問：如何是五無間業？
師云：殺父、殺母、出佛身血、破和合僧、焚燒經像等，此是五無間業。
云：如何是父？
師云：無明是父。儞一念心求起滅處不可得，如響應空，隨處無事，名為殺父。
云：如何是母？
師云：貪愛為母。儞一念心入欲界中，求其貪愛，唯見諸法空相，處處無著，名為害母。
云：如何是出佛身血？
師云：儞向清凈法界中，無一念心生解，便處處黑暗，是出佛身血。
云：如何是破和合僧？
師云：儞一念心正達煩惱結使，如空無所依，是破和合僧。
云：如何是焚燒經像？
師云：見因緣空、心空、法空，一念決定斷，迥然無事，便是焚燒經像。大德！若如是達得，免被伊凡圣名礙。儞一念心只向空拳指上生實解，根境法中虛捏怪，自輕而退屈，言我是凡夫，他是圣人。禿屢生！有甚死急！披他師子皮，卻作野*犴鳴，大丈夫漢不作丈夫氣息，自家屋物不肯信，只麼向外覓，上他古人閑名句，倚陰博陽，不能特達，逢境便緣，逢塵便執，觸處惑起，自無準定。
道流！莫取山僧說處。何故？說無憑據，一期間圖畫虛空，如彩畫像等喻。道流！莫將佛為究竟，我見猶如廁孔，菩薩羅漢盡是枷鎖縛人底物。所以文殊仗劍殺於瞿曇，鴦崛持刀害於釋氏。道流！無佛可得，乃至三乘五性，圓頓教跡，皆是一期藥病相治，并無實法。設有，皆是相似表顯路布文字，差排且如是說。
道流！有一般禿子便向許著功，擬求出世之法，錯了也。若人求佛，是人失佛；若人求道，是人失道；若人求祖，是人失祖。大眾！莫錯。我且不取儞解經論，我亦不取儞國王大臣，我亦不取儞辯似懸河，我亦不取儞聰明智慧，唯要儞真正見解。
道流！設解得百本經論，不如一個無事底阿師。儞解得，即輕滅他人，勝負修羅，人我無明，長地獄業。如善星比丘解十二分教，生身陷地獄，大地不容。不如無事休歇去，饑來吃飯，困來合眼，愚人笑我，智乃知焉。道流！莫向文字中求，心動疲勞，吸冷氣無益，不如一念緣起無生，超出三乘，權學菩薩。
大德！莫因循過日，山僧往日未有見處時，黑漫漫地，光陰空過，腹熱心忙，奔波訪道，後還得力始到。今日共道流如是話度，勸諸道流，莫為衣食，看世界易過，善知識難逢，如優曇花時一現耳。儞諸方聞道，有個臨濟老漢出來，便擬問難，教語不得，被山僧全體作用，學人空開得眼，口總動不得，懵然不知以何答我。我向伊道：龍象蹴踏，非驢所堪。儞諸處只指胸點肋，道我解禪解道，三個兩個到這不奈何。咄哉！儞將這個身心，到處簸兩片皮，誑謼閻閭，吃鐵棒有日在，非出家兒，盡向阿修羅界攝。
夫如至理之道，非諍論而可求，激揚鏗槍以摧外道。至於佛祖相承，更無別意，設有言教，落在化儀，三乘五性，人天因果。如圓頓之教，又且不然，童子善財皆不求過。大德！莫錯用心，譬如大海不停死屍，只麼擔卻，擬天下走，自起見障，以礙於心。日上無云，麗天普照，眼中無翳，空無花。道流！你欲得如法，但莫生疑，展即彌綸法界，收即絲發不立，歷歷孤明，未曾欠少。眼不見，耳不聞，喚作甚麼物？古人云：說似一物則不中。儞但自家看，更有甚麼？說亦無盡，各自努力。珍重！
趙州行腳時見師，值師洗腳次，州便問：如何是祖師西來意？
師云：恰值老僧洗腳。州近前作聽勢。
師云：更要第二杓惡水潑在。州便下去。
師聞德山示眾云：道！道！道得也三十棒，道不得也三十棒。
時洛浦作侍者，師令洛浦去，囑之云：汝去若見渠恁麼道，便問：既是道得，為甚麼也三十棒？他若打，儞便接住拄杖推一推。
浦如所教，山果行棒，被浦推倒，山起，便歸方丈。
浦回，舉似師，師云：我從來疑著這漢。雖然如是，儞還見德山麼？浦擬議，師便打。
麻谷來，才敷坐具，便問：十二面觀音，阿那個是正面？
師下繩床，以一手收坐具，以一手搊住云：十二面觀音甚麼處去也？谷轉身擬坐繩床，師拈棒便打，谷接卻棒，與師相捉歸方丈。
師會下兩堂首座，一日，舉頭相顧，各下一喝。僧舉問師：還有賓主也無？
師云：賓主歷然。
師問院主：甚麼處來？
云：州中黃米來。
師以拄杖劃一劃，云：還得這個麼？主便喝，師便打。
須臾典座來，師舉前話，座云：院主不會和尚意。
師云：儞作麼生會？座作禮，師亦打。
黃龍南云：院主下喝，不可放過；典座禮拜，放過不可；臨濟令行，歸宗放過。三十年後，有人說破。
師會下有同學二人相問：離卻中下二機，請兄道一句子。
一人云：擬問即失。
一人云：恁麼則禮拜老兄去也。
前人云：賊。
師聞得，陞堂云：要會臨濟賓主句，問取堂中二禪客。便下座。
師應機多用喝，學徒多學之。師一日問僧：汝總學我喝，我且問儞：有一人從東廊出，一人從西廊出，兩人齊喝一聲，這分得賓主，儞作麼生分？若分不得，已後不得學老僧喝。
師陞座次，有僧出，師便喝，僧亦喝，師便打。
翠巖芝云：臨濟也麤心，好彩是這僧，若是今時衲僧，且作麼生出得？
師問僧：甚處來？僧便喝，師揖坐；僧擬議，師便打。
師見僧來，豎起拂子，僧作禮，師便打。
翠巖芝云：這僧有理難伸，死而不吊，且作麼生會？如今作麼生與這僧出氣？
師見僧來，豎起拂子，僧不顧，師亦打。
云門舉三段了，云：只宜老漢。
師拈胡餅示洛浦云：萬種千般，不離這個，其理不二。
浦云：如何是不二之理？師又拈餅示之。
浦云：恁麼則萬種千般也。
師云：屙屎見解。
浦云：羅公照鏡。
師問僧：甚處來？
云：定州。師拈棒，僧擬議，師便打，僧不肯。
師云：已後遇明眼人去在。
僧後見三圣，才舉前話，圣拈棒，僧擬議，圣便打。
有僧來，問：禮拜則是？不禮拜則是？師便喝，僧作禮。
師云：這賊！
僧亦云：這賊！便出去。
師云：莫道無事好。
首座侍立，師回顧云：還有過也無？
座云：有。
師云：賓家有過？主家有過？
座云：二俱有過。
師云：過在甚麼處？座便出去。
師云：莫道無事好。
有僧來，師展兩手，僧無語，師云：會麼？
云：不會。
師云：完圝擘不破，與儞兩文錢。
師臨遷化時，示眾云：吾去後，汝等諸人不得滅卻吾正法眼藏。
三圣出云：誰敢滅卻和尚正法眼藏？
師云：已後有人問，儞向伊道甚麼？圣便喝。
師云：誰知吾正法眼藏向這瞎驢邊滅卻！圣作禮。
師示以偈云：
沿流不止問如何，真照無邊說似他。
離相離名人不委，吹毛用了急還磨。
言訖，端坐而寂。咸通八年丁亥孟陬月十日，全身塔于大名府西北隅，勑諡慧照禪師。
溈山問仰山：黃檗只囑臨濟一人，別更有在？
仰山云：有，只是年代深遠，不欲舉似和尚。
溈山云：但舉看，吾亦要知。
仰山云：一人指南，吳越令行，遇大風而止。叢林皆以風穴沼禪師當是記。
或者曰：考其年代，風穴夜襄州華嚴作維那時，與廓侍者同夏，即朋輩也。廓尚及見德山，沼雖不見臨濟，已致身叢林久矣，安得年代深遠乎？
又云：吳越令行，遇大風而止，皆無所謂此記，蓋預讖妙喜也。妙喜為臨濟十二世孫，可謂年代深遠，先住吳之徑山，後住越之阿育王，可謂吳越令行也。
然賢圣讖記，故不可得而知。宗門既無利害，聞諸群議，謾筆卷末，智者審其疑似焉。