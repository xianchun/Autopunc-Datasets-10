次明破假觀中，文自為兩，謂略、廣二破。初略破者，略秪是總，先序略境，次明略觀。境四觀二，合為六略。言境四者：一者、見略，不列有等四句，但云必屬一見；二者、假略，不明三假之相，但云虛妄無實；三者、所生惑略，不列八十八等，但云浩浩如前；四者、所防過略，不出生過之相，但云具如後說。言觀二者：一、止觀略，不云推至性相二空，但云雙寂不二；二者、結略，不云眼智無生，但云從假入空。此六略意，并通此下四見首也。後廣此六，故名為廣。
言如前者，具如五十校計所明。言如後者，如此卷末得失中說。前之四略，次第在文，可以意得。
應當下，明止觀略。初文是止。從又觀去，是觀。此中亦是止觀總用，亦是別而不別，乃至為成下文六十四番不別而別，故知直用四性以推三假，具含止觀。
初文云揚依焰者，揚字，弋障、弋彰二反并通。風飄曰揚，即焰之動轉也。必依於焰，方有動，故焰必依空，實處無故。焰、揚俱是動轉之法，如見及無明俱是動法。如動依焰，焰依於空，空無所依。如見依無明，無明依法性，法性無所依。何者？法性無體，全是無明，故云空無所依。眠喻同焰。何者？眠心如法性，昏眠如無明，夢事如諸見。無明為本，諸見為末，無明無依，諸見無住，故云雙寂。
次釋觀中云無明既即是法性，不二秪是不異。亦可不二從性，不異從相。法性本來下，釋上不二不異。無明既其即是法性，法性不為無明所染，名本清凈。在無明時，法性不滅；出無明時，法性不起。又在無明時，法性不起；無明破時，法性不滅。無明與法性，其體一故，故無明體亦不生滅，故云無明亦復如是。故知無明無始不起，今即法性亦復無滅，無人計人，故并云誰。若謂此下，重釋無明同法性故。法性無起下，重以法性之體以釋無明。能觀等者，無明、法性并是所觀，即空之觀即是能觀，非但所觀無明、法性體性不二，能觀觀智即無明是。無明如空，故觀智亦空。如此下，略結。以明通故，共立無明、法性之名。今依次第，且約破見之無明、真諦之法性，故云從假入空。
次廣釋中，先破有見者，雖對四見，離總名別，據未分信法回轉等別，仍名為總。初立利根信、法兩行，如前略破，其文已足，為未解者，更須後廣。
其鈍根下，欲明廣觀，先述廣意，及用廣法。若不用廣，則增眾失，故云今依中論廣觀之法。中論正被末代之人，世觀心者何為棄之？龍樹不任為師，知復師於誰乎？故此下文并是龍樹中論觀法，故云今亦如是。今亦下，依論立觀。若一念下，重述前來所明三假，為所破之假。
當觀下，正明用觀。初文先以四句破因成假。於中先列四句。若心下，次正推破。
初破自生中云前念為根，後念為識者，根無別體，還指無間滅意為體。根名能生，由前意滅，生後意識，故俱舍云：由即六識身，無間滅為意。身者，體也。無間滅時，為意根體。爾時五識亦依無間滅意以為親緣，用五色根以為疏緣，而生五識，五識無間分別生時，即名意識。今此文意不是五識，是第六識。緣於有見以為法塵，即名為識。即以此識對根研責，故云根為有識故生識，根為無識故生識。大論：問曰：前念若滅，何能生後？答：有二義：一、念念滅；二、念念生。有此二故，故滅得生。恐生斷見，是故須立。今為破故，是故須責。生滅雖殊，根之與識，俱是自心。從根從識，俱屬自性，於自性中，根、識互責，求不可得。又心之與識，俱對於塵，以立心名，是故文中兩名互用，終不得以法相分別心、意、識異而拘此文。故此初立，皆云生心，下句難中并云生識，故此文意兩名無在，為從根生，問滅生也？為從識生，問生生也？
若根能下，正釋。文存四解：初、約事理隱顯釋。法身本有，名之為隱；報、應二身破惑方顯，故以三惑并對二身。破無明盡，究竟智滿，故名報身；塵沙障法門，見思障化道，此惑俱為應身家障，故二惑不生，名為應身。二者、對治三惑釋，故將三身以對三惑。無明障中，理中顯，法身現；見思障空，理空顯，報身現；塵沙障俗，理俗顯，能垂化。三、約能治所顯釋。業行位智以為能治，真如實相以為所顯。復由業行及位智故，三煩惱盡，煩惱盡故，報應成就，報應成故，本有理顯。此則法身本有，報應修成。四者、別對三因釋。修性皆爾，故用對之。此之四解，義通圓、別，意唯在圓。故初、三兩解，義扶於別；二、四兩解，義扶於圓。以別助圓，共成責義。又初之三解，皆約諸法不生而三佛生；第四一釋，約諸法生而三佛生。
三佛下，約理結。當知四釋總論諸法不生而三佛生，故總結云：生即無生，無生即生。他解不生，唯在法佛，尚不見法佛不生即生，況見四重三佛生無生耶？然今文意，本責無生，解三佛義，因破他解，故論相即。故知三佛生則俱生，若也無生，悉皆無生，是故須立相即義也。
若聞阿字下，引證也。聞一不生，解一切義。如聞不生，即知三佛皆生無生，乃至四解三佛無生，云何秪作法身一解？若如今解，三佛體遍，不生亦遍。將諸下，結責。責汝執心并不入此諸不生中，非見是何？
有人下，約中論師被破之義，而廣辨非。初述他人破中論師。論師轉釋不生不滅，雖作多意，而不明破深淺分齊，故被他人約破惑，責但成入空。言秪不者，不者，破也，非也。中論下，論師不曉被他破已，便加不字，令使會中。若爾，非向煩惱之生，非向遷滅之滅，似顯中道，何殊見真？
此解下，正破。初略斥。今且與其不不生邊，故云此解扶中。責其不周，故云傷文失義。
何者下，釋也。先釋失義，次釋傷文。初言失義者，謂失兼通含別之義。論之圓宗，有此兼含，如何被破伏無中道？如汝被破，正當論文所兼通、藏，即此初文是也。若生若滅下，為出論文含別之義。若生滅下，正顯論文圓宗本意。
初言破二十身見等者，此果破見，經論列數，多少不同。毗曇云：如須陀洹，喻經說斷無量惑，名須陀洹。何故大經但斷三結？或隨病故，或隨根故。為鈍根者說八十八，為利根者說斷三結。今此即是大論之文，約處中說，言破二十。又或時為鈍，但說斷三。婆沙云：如昔一時，有毗黎子，佛法出家。時佛已制二百五十戒，令族姓子隨所樂行。彼人聞已，乃生憂慮：誰能守護如是諸戒？便詣佛所，頭面禮佛，白佛言：我不堪護如是諸戒。爾時世尊現親善相，而不訶責，以輭美語而慰喻之：善哉！善哉！為能善持三戒不耶？謂戒、心、慧。彼人聞已，即大歡喜：我能善持如是三戒。斷惑亦爾，若世尊說斷八十八使及無量苦，名須陀洹，則受化者心生憂慮，何能拔除八十八樹，度八十八大河，竭八十八大海，摧八十八大山，修八十八對治？若佛但說斷三結者，則受化者生大歡喜。
言二十者，五陰各四，謂色大我小，我在色中。我大色小，色在我中。即色是我，離色有我。四陰亦爾。故此二十名為身見。八十八使，具如前釋。案文下，結也。兼二謂通、藏。
龍樹下，推功論主。解釋自我，論意本然，如何弘論受他暗破，自愜無中？
若開唇下，釋傷文也。吃者，不利也。寄事以斥論師如吃，即論語第九：有楚狂接輿，見孔子領徒而行，乃為歌曰：鳳兮鳳兮，何德之衰！爾雅云：雄曰鳳，雌曰凰。意斥孔子秪如鳳兮，出不遇時。周道若斯，欲行禮教，亦如鳳兮，出非時也。故鄧艾對魏主，以此為譏警。魏主令其破蜀，艾為性吃，對魏主時，頻稱艾艾。魏主戲曰：艾艾為有幾艾？答曰：鳳兮鳳兮，秪是一鳳。今以此意斥彼論師，秪如鄧艾以鳳兮鳳兮酬於吃譏。當知不下加不，如重吃聲，雖云不不，秪是一不。縱欲顯中，失論兼意，此則斥其所說傷文。抽筆下，正斥著述傷文。傷者，損也。已損圓文，徒加點淰。既能著述，從錔抽筆，染毫於硯，不能開拓，演其深致，而於不下加點淰，乎徒增不不之聲，卻失兼含之富，秪得雙非但中一意，全失通、藏及論圓宗。懸疣下，重約喻責。疣者，肉之余也。橫生一肉著體為贅，贅又生疣。不字加點，如贅生疣，被破無中，意欲補助，還成卻失圓及藏、通。
今解下，兼約彼非，以顯今是。為扶含顯，存本不生。依汝加不，亦有多種不生不不生也。故今責彼見心，為是何等不生不不生耶？故初標云且略出其十種。於中分為三意：第一、第二明非但破生不生，不生須破，故更加不不生。此乃以正而破於邪。第三至第九皆以兩不破兩惑生，故云不不生。即是以一生字對上兩不，義而言之，開為兩生。故上不生是一不不見生，次一不生是一不不思生。及論結句，一一但云不不生者，還存略故，故以下句不字，次前不下，故云不不。下去諸句，準此可知，故云正習乃至別、圓。第十約妙覺位，智斷永滿，兩生不生，名不不生。此中三釋同在妙覺，初但標十，意在於此。又從第三至第九，一一文中皆釋前竟，次生後句。前雖不生，望後猶生，如釋三藏二乘不見、不思兩不生竟，即生後云習氣猶生，若不爾者，後何所破？
初文長爪成第四句及絕言者，一切能破，義似雙非，語皆可轉，義似絕言。是則一計前後四出，謂無見、亦有亦無、非有非無及以絕言。今總判之，似一不生，不生邪見，是故須破，名不不生。如非想下，復引須跋非想無生，無生須破，名不不生。犢子例此，言第五不可說藏者，大論第一云：佛法中亦有犢子道人說：四大和合故有眼，五眾和合故有人。如犢子阿毗曇中說：五眾不離人，人不離五眾。五眾不是人，人不是五眾。人在第五不可說藏中所攝。故一切有道人輩大果，況聞般若波羅蜜實相不生不滅，不不生不不滅。言小小因緣者，謂如少施、少戒之流，遠愿導之，尚感大果，況聞圓中不不生等？
第三意及結斥，如文。
豎破第三、第四句。如上菩提心中者，第一卷發大心中，非九縛故非有，非一脫故非無。若爾，第三句云何答雙非即第四，雙照即第三？若歷推理，乃至起過、聞法開四，是則五十六重雙非雙照，更加四弘、六即，是則六十六重雙非雙照，況復通教八地已上，及以別、圓地住已上，位位無不雙非雙照故也。我今將諸第三、四句，勘汝執心，汝是何等？第三、第四耶？
釋名絕待者，先破橫豎中，各有第三、第四句，及絕待與絕體，體是雙非雙照句也。雖即略指，復更歷教一一委釋。二文各三：初徵起；次正釋；三、結。
塵沙不生，通用生者，破一一惑，即得無量俗諦三昧。利物自在，名通用生。內外業報者，秪是約界論內外也。析斷常者，二乘亦得不名雙非。雙非之義，具如第三卷中。通教二乘亦離斷常，意如三藏、通教菩薩八地已上。道謂化道，觀謂空觀，帶空出假，故曰雙流。入空非有，入假非空，故名雙非。別、圓地住妙中雙非，初地去是別，文中應剩得字，雙遮之言順第四句，理不異時。
次豎破絕者，初列外外等六絕責之。言婆羅門受啞法者，彼外道中有計啞法，不共言說，以為至道。三藏去，復以佛法多絕責之。初正責四教皆以四門通理，得理方絕。杜者，如前解。不可說眾多下，況責。為此下，明過患。
更重下，復以十種四句外責。初標也。十種者下，列句也。一往者下，釋也。直立四句，故云一往。四上復四，故曰無窮。如前四見，一一見上復以三假四句破之，見各十二，成四十八，見復起見，乃至復、具、無言等見，皆以四句三假破之，故曰無窮。從門得悟，門有四故，名得悟四句。言攝屬者，如諸四門，皆名有等，隨人修習，為入何法？若真若中，以法攝門，門屬於法。
問：攝屬與襵褻何別？
答：襵褻則攝法入句，攝屬則攝句入法。
權實者，權實各四。為是何等四句外耶？開顯者，一切皆實。汝為出此實四句耶？若實若開，句外無法，云何言出？一期佛教，畢於法華，故云齊此。今依法華，亦但齊此。滅後起諍，是故失意。作論通經，故云得意。
若不下，結責。愜者，伏也。
前橫破等者，判橫豎文，具如前廣約外外及附佛法，乃至佛法一往成十。既從外外，至佛滅後，故名為豎。
今世多有下，斥偽釋疑。初邪人邪教，邪正相濫。初約人釋，以正濫邪。言惡魔比丘者，謂曾出家，還家破戒，復作道士，破滅佛法者是。又何但比丘越濟名為惡魔？如大品十六：天魔波旬亦作比丘，為菩薩說相似道，所謂骨想，乃至亦說阿羅漢法，語菩薩言：汝用此道盡苦，何用於生死受種種諸苦？今四大身尚不欲受，況當來身？又大經第九云：有一闡提，作羅漢像，住空間處，誹謗方等。凡夫見之，謂真羅漢。此等即是作比丘身破滅佛法。若退戒還家，如衛元嵩等，即以在家身破壞佛法。言越濟者，報恩經第六云：賊住越濟，斷善根人、五逆等人，受戒不得。此即正以破內外道，名為越濟。濟者，道也。越，謂違越。即當破義。先破外道來投出家，中途背此，卻復邪宗。若更重來，成難障戒。今文不論重來成難，且以彼此俱破義故，名為越濟。此人偷竊正教，助添邪典。淮南子云：偷者，天下之大賊。邀者，古遼反，要也，遮截也。不可圖勝，且求平等。
押高等者，平斗之木曰概，以道士心，為二教概，使邪正等，義無是理。曾入佛法，偷正助邪，押八萬十二之高，就五千二篇之下，用釋彼典邪鄙之教，名推亦爾。
次以外外對衍說之，是則復成三個六句。又除外外，但於教教。自以絕言破不生不滅等，復成四個六句。又以藏對通、對別、對圓，復成三個六句。復以通對別、圓，復成兩個六句。復以別對圓，復成一個六句。如是都成十四六句。若論答問，一個破邪，六句即足。準楞伽文中，廣明破見，及以此文依教起見，是故須此委悉論之，故楞伽第四：大慧白佛：外道亦說不生不滅，與佛法何別？佛言：不同。如幻而生，如幻而滅，名不生滅。此即通以大乘不生不滅破外不生不滅。舉一例諸，他皆準此。
又如向所說相破、相修，破中皆以大破於小，若準起見，皆以藏破之。復應以藏對三，以藏破三，修中亦以小修於大，助中亦以大修於小。
次約一切凡夫無非見也。魚王等者，此二行時，眾魚、眾貝皆悉隨從。爾雅云：貝居陸者曰&#;，在水者曰蜬。大經十一云：如轉輪王，主兵大臣常在前導，王隨後行。亦如魚王、蟻王、螺王、商主、牛王在前行時，諸眾隨逐。蕪蔓者，草滋長曰蕪，藤滋長曰蔓。又曰木藤、草蔓。
當知下，示見過患，勸勤修觀。且約外外，故云避具入絕。若約佛法，亦應云乃至避別入圓，皆以止觀逐而破之，具足如向一十四番六句，故云無遠不屆，乃至如金剛刀等。此約破見以成伏道。
若得下，明成斷道。以見望思，名之為多，故云從多為言。且約破見豎論，名遍。望橫望後，及以一心，不名為遍。下去例然。
言三結者，問：見惑既有八十八使，如何但說斷三結已，即令得果？
答：論云：此三種結，是三三昧近對治法：身見是空近對治法，戒取是無愿近對治法，疑是無相近對治法。復次，三結生惑增上：身見生六十二，戒取生一切苦行，疑於過、未一切處生猶豫。是故經中但說三結。大經三十三云：須陀洹人所斷煩惱，猶如縱廣四十里水，略言三結，此三重故。譬如大王出游巡時，雖有四兵，世人但言王去王來。
問下，釋疑。先釋能破疑。初問意者，能破止觀既有三種，空觀已云破無量見，後之二觀更何所破？言無量見者，如前所列單、復乃至圓門絕言，圓絕尚破，況復余耶？當知後觀無所復破。答中意者，初觀所破，謂見及思。束此二破，但成破有，見雖無量，尚未破思，且言見遍耳。若其通途以見為名，後之二觀破於無見及以雙非，各有所以，何慮無破？故釋論下，引證者，中道雙非，方盡二見。故知諸見下，結意也。通以諸惑同作見名，界內諸見雖復縱橫，但為初觀之所破耳，故云尚不為第二觀所破，云何而言第三觀無所破耶？云何下，兼責前諸見橫計也。諸見尚在，未得初觀，況第二、第三，云何諸計自謂真道？故大論中若有若無，通皆是見。汝尚未出有見，況復無耶？即大論序中歸敬偈文也。又通以諸見而名有者，為斥二乘為無見故。
次問者，有之與無，同斥為見，有既無量，無豈不然？答意者大論頌文一往斥小，且通名見，妄計已斷，故不縱橫。
大段第二得失中，問意者所破之見，是失非得；能破止觀，從單至具乃至圓門，隨逐不舍，為唯是得，有失不耶？答中分為四句，先列四句，次舉譬。前二下，判。且從末說。
所以下，釋初之兩句外道得失。亦言修止觀者，本是佛弟子，因觀起見，過同於外。於中復辨事惑伏者，且名為得；事惑未伏者，唯起諸惡，名之為失。又以外道中有斷、常二見，常見之人斷鈍使者，名之為得；斷見之人撥因果故，名之為失。此且寄外論得失也。
次佛弟子兩句論得失中，雖復用觀，見惑未斷，位在方便，名之為失；惑斷入真，方名為得。若望外道，失卻成得。何者？外道雖得，仍起見故，是故外道得翻成失，以此四種判前破假觀者得失異耳。即如前文破一一見，三根不同，上根是佛弟子中得者是也，中根是佛弟子中失者是也，下根即同外計得失者是也。若成外得失及佛法得失，并應更觀云云。
三、明位者，列位可見。文雖具列四破見位，今文所用，既觀三假四句不生，即是次第衍門之初，為欲遍知，存文旨故。斷伏下，判同異。
次料簡中次問意者，若兼示文旨，須存次第，以顯不次，即應直明別圓之位，以次第意似別位故，故雙為問。若直論文旨，何不直明圓破見位，何須用前三教位耶？若單存次第，秪應明別，何用三耶？此是止觀正文，讀者尚暗，或銷文者唯云次第，或修觀者別求圓融。但觀答文，義理自顯。前第一卷發心文末已約四悉料簡三教菩薩發心，今於此中復申四意：一、從上明下，恐修觀時，發宿習故，須識諸教，斷見次位。二、從又欲下，為令行者識半滿位，如其不識，權實互濫。三、從又半下，明識前三教，并為圓頓助道法故；若不識者，圓乘傾覆。侍者，承事也。衛者，護也。四、從又豈下，顯同見為法界，無位不實，若畏分別，何異避空？言是菩薩無生忍者，借大品語，語通意圓，善須得意。
體假下，次以止觀結之。見息入空，名止；達見二空，名觀。通結前來一切諸見，悉達即空。此是第一節示妙旨也。