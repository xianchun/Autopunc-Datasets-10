復次，善現！若菩薩摩訶薩如是修學甚深般若波羅蜜多方便善巧威德力故，攝持一切波羅蜜多，增長一切波羅蜜多，導引一切波羅蜜多。何以故？善現！甚深般若波羅蜜多中，含藏一切波羅蜜多故。善現！譬如薩迦耶見，遍能含藏六十二見，甚深般若波羅蜜多亦復如是，含藏一切波羅蜜多。善現！譬如一切死者，命根滅故，諸根隨滅，甚深般若波羅蜜多亦復如是，布施等五波羅蜜多悉皆隨從，若無般若波羅蜜多，亦無一切波羅蜜多。是故，善現！若菩薩摩訶薩欲至一切波羅蜜多究竟彼岸，應學如是甚深般若波羅蜜多。
復次，善現！若菩薩摩訶薩能學如是甚深般若波羅蜜多，於諸有情最尊最勝。何以故？是菩薩摩訶薩已能修學最上處故。復次，善現！於意云何？於此三千大千世界諸有情類寧為多不？
善現對曰：贍部洲中諸有情類尚多無數，何況三千大千世界諸有情類寧不為多。
佛告善現：如是！如是！如汝所說。善現！假使三千大千世界諸有情類，非前非後，皆得人身；得人身已，非前非後，皆發無上正等覺心，修諸菩薩摩訶薩行；修行滿已，非前非後，皆證無上正等菩提。有菩薩摩訶薩盡其壽量，能以種種上妙花鬘、涂散等香、衣服、瓔珞、寶幢、幡蓋、伎樂、燈明、房舍、臥具、飲食、醫藥供養恭敬，尊重贊嘆此諸如來應正等覺，於意云何？是菩薩摩訶薩由此因緣得福多不？
善現對曰：甚多，世尊！
佛告善現：若菩薩摩訶薩能於如是甚深般若波羅蜜多常樂聽聞，受持讀誦，究竟通利，如理思惟，依教修行，書寫流布，所獲福聚，甚多於前，無量倍數。所以者何？甚深般若波羅蜜多具大義用，能令菩薩摩訶薩眾疾得無上正等菩提。是故，善現！若菩薩摩訶薩欲居一切有情上首，欲普饒益一切有情，無救護者為作救護，無歸依者為作歸依，無所趣者為作所趣，無眼目者為作眼目，無光明者為作光明，失正路者示以正路，未涅盤者令得涅盤，當學如是甚深般若波羅蜜多。善現！若菩薩摩訶薩欲得無上正等菩提，欲行如來所行境界，欲游戲佛所游戲處，欲作如來大師子吼，欲擊諸佛無上法鼓，欲扣諸佛無上法鍾，欲吹諸佛無上法螺，欲昇諸佛無上法座，欲宣諸佛無上法義，欲決一切有情疑網，欲入諸佛妙甘露界，欲受諸佛微妙法樂，欲證如來殊勝功德，當學如是甚深般若波羅蜜多。善現！若菩薩摩訶薩能學如是甚深般若波羅蜜多，無有一切功德善根而不能攝，無有一切功德善根而不能得。所以者何？甚深般若波羅蜜多是一切種功德善根所依處故。
具壽善現白言：世尊！諸菩薩摩訶薩能學如是甚深般若波羅蜜多，豈於一切聲聞、獨覺功德善根能攝能得？
佛告善現：是菩薩摩訶薩亦於一切聲聞、獨覺功德善根能攝能得，然於其中無住無著。以勝智見，正觀察已，超過聲聞及獨覺地，趣入菩薩正性離生故，此菩薩摩訶薩眾，無有一切功德善根而不攝得。善現！若菩薩摩訶薩能學如是甚深般若波羅蜜多，則為鄰近一切智智，速證無上正等菩提。善現！若菩薩摩訶薩能學如是甚深般若波羅蜜多，則為一切世間天人、阿素洛等真實福田，超諸世間沙門、梵志、聲聞、獨覺福田之上，疾能證得一切智智，隨所生處，不舍般若波羅蜜多，不離般若波羅蜜多，常行般若波羅蜜多。善現！若菩薩摩訶薩能如是學甚深般若波羅蜜多，當知已於一切智智得不退轉，於一切法能正覺知，遠離聲聞及獨覺地，鄰近無上正等菩提。
善現！若菩薩摩訶薩作如是念：此是般若波羅蜜多，此是修時，此是修處，我能修此甚深般若波羅蜜多，我由如是甚深般若波羅蜜多，棄舍如是所應舍法，定當證得一切智智。是菩薩摩訶薩非行般若波羅蜜多，亦於般若波羅蜜多不能解了。何以故？甚深般若波羅蜜多不作是念：我是般若波羅蜜多，此是修時，此是修處，此是修者，此是般若波羅蜜多所遠離法，此是般若波羅蜜多所照了法，此是般若波羅蜜多所證無上正等菩提。若如是知，是行般若波羅蜜多。善現！若菩薩摩訶薩作如是念：此非般若波羅蜜多，此非修時，此非修處，此非修者，非由般若波羅蜜多遠離一切所應舍法，非由般若波羅蜜多定能證得一切智智。所以者何？以一切法皆住真如、法界、法性、不虛妄性、不變異性、平等性、離生性、法定、法住、實際、虛空界、不思議界，此中一切皆無差別。善現！若菩薩摩訶薩能如是行，是行般若波羅蜜多。
尒時，天帝釋竊作是念：若菩薩摩訶薩修行般若波羅蜜多乃至布施波羅蜜多，安住內空乃至無性自性空，安住真如乃至不思議界，安住苦集滅道圣諦，修行四念住乃至八圣道支，修行四靜慮、四無量、四無色定，修行八解脫乃至十遍處，修行空、無相、無愿解脫門，修行極喜地乃至法云地，修行一切陀羅尼門、三摩地門，修行五眼、六神通，修行如來十力乃至十八佛不共法，修行無忘失法、住舍性，修行一切智、道相智、一切相智，修行菩薩摩訶薩行，修行無上正等菩提，尚超一切有情之上，況得無上正等菩提。若諸有情聞說一切智智名字，心生信解，尚為獲得人中善利及得世間最勝壽命，況發無上正等覺心，或常聽聞如是般若波羅蜜多甚深經典。若諸有情能發無上正等覺心，聽聞般若波羅蜜多甚深經典，諸余有情皆應愿樂，所獲功德，世間天人、阿素洛等，不能及故。
時天帝釋作是念已，即取天上微妙音花，奉散如來應正等覺及諸菩薩摩訶薩眾。既散花已，作是愿言：若菩薩乘諸善男子善女人等，求趣無上正等菩提，以我所集功德善根，令彼所求無上佛法、一切智智速得圓滿。以我所集功德善根，令彼所求自然人法、真無漏法速得圓滿。以我所集功德善根，令彼一切所欲聞法皆速圓滿。以我所集功德善根，若求聲聞、獨覺乘者，亦令所愿疾得滿足。作是愿已，即白佛言：世尊！若菩薩乘諸善男子善女人等，已發無上正等覺心，我終不生一念異意，令其退轉大菩提心；我亦不生一念異意，令諸菩薩摩訶薩眾厭離無上正等菩提，退住聲聞、獨覺等地。
世尊！若菩薩摩訶薩已於無上正等菩提心生欲樂，我愿彼心倍復增進，疾證無上正等菩提，愿彼菩薩摩訶薩眾見生死中種種苦已，為欲利樂世間天人、阿素洛等，發起種種堅固大愿：我既自度生死大海，亦當精勤度未度者。我既自解生死系縛，亦當精勤解未解者。我於種種生死怖畏既自安隱，亦當精勤安未安者。我既自證究竟涅盤，亦當精勤令未證者皆同證得。
世尊！若善男子善女人等，於初發心菩薩摩訶薩功德善根起隨喜心，得幾許福？於久發心菩薩摩訶薩功德善根起隨喜心，得幾許福？於不退轉地菩薩摩訶薩功德善根起隨喜心，得幾許福？於一生所系菩薩摩訶薩功德善根起隨喜心，得幾許福？
尒時，佛告天帝釋言：憍尸迦！四大洲界可知兩數，此善男子善女人等，隨喜俱心所生福德不可知量。憍尸迦！乃至三千大千世界可知兩數，此善男子善女人等，隨喜俱心所生福德不可知量。憍尸迦！假使三千大千世界為一大海，有取一毛析為百分，持一分端沾大海水，可知渧數，此善男子善女人等，隨喜俱心所生福德不可知量。
時天帝釋復白佛言：世尊！若諸有情於菩薩摩訶薩功德善根不隨喜者，當知皆是魔所魅著。世尊！若諸有情於菩薩摩訶薩功德善根不隨喜者，當知皆是惡魔朋黨。世尊！若諸有情於菩薩摩訶薩功德善根不隨喜者，當知皆從魔界中沒，來生是間。所以者何？若菩薩摩訶薩求趣無上正等菩提，修諸菩薩摩訶薩行，若諸有情於彼菩薩摩訶薩眾功德善根隨喜回向，皆能破壞一切魔軍、宮殿、眷屬。世尊！若諸有情深心敬愛佛法僧寶，隨所生處，常欲見佛，常欲聞法，常欲遇僧，於諸菩薩摩訶薩眾功德善根應生隨喜；既隨喜已，回向無上正等菩提，而不應生二無二想。若能如是，疾證無上正等菩提，利樂有情，破魔軍眾。
尒時，佛告天帝釋言：如是！如是！如汝所說。憍尸迦！若諸有情於菩薩摩訶薩功德善根深心隨喜，回向無上正等菩提，是諸有情速能圓滿諸菩薩行，疾證無上正等菩提。若諸有情於菩薩摩訶薩功德善根深心隨喜，回向無上正等菩提，是諸有情具大威力，常能奉事一切如來應正等覺及善知識，聞般若波羅蜜多甚深經典，善知義趣。憍尸迦！是諸有情成就如是隨喜回向功德善根，隨所生處，常為一切世間天人、阿素洛等，供養恭敬，尊重贊嘆，不覩惡色，不聞惡聲，不嗅惡香，不嘗惡味，不覺惡觸，不思惡法，常不遠離諸佛世尊，從一佛國趣一佛國，親近諸佛，種諸善根，成熟有情，嚴凈佛土。何以故？憍尸迦！是諸有情能於無數最初發心菩薩摩訶薩功德善根深心隨喜，回向無上正等菩提；能於無數已住初地乃至十地菩薩摩訶薩功德善根深心隨喜，回向無上正等菩提；能於無數一生所系菩薩摩訶薩功德善根深心隨喜，回向無上正等菩提。由此因緣，是諸有情善根增進，速證無上正等菩提；既證無上正等菩提，能盡未來如實利樂無量無數無邊有情，令住無余般涅盤界。
以是故，憍尸迦！住菩薩乘諸善男子善女人等，於初發心菩薩摩訶薩功德善根，於久發心菩薩摩訶薩功德善根，於不退轉地菩薩摩訶薩功德善根，於一生所系菩薩摩訶薩功德善根，皆應隨喜，回向無上正等菩提，於生隨喜及回向時，不應執著即心離心隨喜回向，不應執著即心修行，離心修行。若能如是無所執著隨喜回向，修諸菩薩摩訶薩行，速證無上正等菩提，能盡未來利益安樂諸有情眾，皆令安住究竟涅盤。
尒時，具壽善現白佛言：世尊！如佛所說，諸法如幻乃至諸法如變化事，云何菩薩摩訶薩以如幻心能證無上正等菩提？
佛告善現：於意云何？汝見菩薩摩訶薩等如幻心不？
善現對曰：不也，世尊！我不見幻，亦不見有如幻之心。
佛告善現：於意云何？若處無幻，無如幻心，汝見有是心能證無上正等菩提不？
善現對曰：不也，世尊！我都不見有處無幻，無如幻心，更有是心能證無上正等菩提。
佛告善現：於意云何？若處離幻，離如幻心，汝見有是法能證無上正等菩提不？
善現對曰：不也，世尊！我都不見有處離幻，離如幻心，更有是法能證無上正等菩提。世尊！我都不見即、離心法，說何等法是有是無，以一切法畢竟遠離故；若一切法畢竟遠離者，不可施設此法是有，此法是無；若法不可施設有無，則不可說能證無上正等菩提，非無所有法能證菩提故。所以者何？以一切法皆無所有，性不可得，無生無滅，無染無凈。
何以故？世尊！般若波羅蜜多乃至布施波羅蜜多畢竟遠離故，內空乃至無性自性空畢竟遠離故，真如乃至不思議界畢竟遠離故，苦集滅道圣諦畢竟遠離故，四念住乃至八圣道支畢竟遠離故，四靜慮、四無量、四無色定畢竟遠離故，八解脫乃至十遍處畢竟遠離故，空、無相、無愿解脫門畢竟遠離故，極喜地乃至法云地畢竟遠離故，一切陀羅尼門、三摩地門畢竟遠離故，五眼、六神通畢竟遠離故，如來十力乃至十八佛不共法畢竟遠離故，無忘失法、住舍性畢竟遠離故，一切智、道相智、一切相智畢竟遠離故，一切菩薩摩訶薩行畢竟遠離故，諸佛無上正等菩提畢竟遠離故，一切智智畢竟遠離故。
世尊！若法畢竟遠離，是法不應修，亦不應遣，亦復不應有所引發，甚深般若波羅蜜多亦畢竟遠離故，於法不應有所引發。世尊！甚深般若波羅蜜多既畢竟遠離，云何可說諸菩薩摩訶薩依甚深般若波羅蜜多證得無上正等菩提？諸佛無上正等菩提亦畢竟遠離，云何遠離法能證遠離法？是故般若波羅蜜多應不可說證得無上正等菩提。
佛告善現：善哉！善哉！如是！如是！如汝所說。所以者何？善現！甚深般若波羅蜜多乃至布施波羅蜜多畢竟遠離，如是乃至一切菩薩摩訶薩行畢竟遠離，諸佛無上正等菩提畢竟遠離，一切智智亦畢竟遠離。善現！以甚深般若波羅蜜多乃至布施波羅蜜多畢竟遠離，可說菩薩摩訶薩證得畢竟遠離無上正等菩提。如是乃至以一切智智畢竟遠離，可說菩薩摩訶薩證得畢竟遠離無上正等菩提。善現！若甚深般若波羅蜜多乃至布施波羅蜜多非畢竟遠離，應非般若波羅蜜多乃至布施波羅蜜多；如是乃至若一切智智非畢竟遠離，應非一切智智。善現！以甚深般若波羅蜜多乃至布施波羅蜜多畢竟遠離，得名般若波羅蜜多乃至布施波羅蜜多；如是乃至以一切智智畢竟遠離，得名一切智智。是故，善現！諸菩薩摩訶薩非不依止甚深般若波羅蜜多證得無上正等菩提。善現！雖非遠離法能證遠離法，而證無上正等菩提，非不依止甚深般若波羅蜜多，是故菩薩摩訶薩眾欲得無上正等菩提，常應精勤修學如是甚深般若波羅蜜多。
具壽善現白言：世尊！諸菩薩摩訶薩所行法義并為甚深。
佛告善現：如是！如是！諸菩薩摩訶薩所行法義并為甚深，難見難覺，非所尋思，超尋思境，微密智者，自內所證，不可宣說。善現當知！諸菩薩摩訶薩能為難事，雖行如是甚深法義，而於聲聞、獨覺地法，能不作證。
具壽善現復白佛言：如我解佛所說義者，諸菩薩摩訶薩所作無難，不應說彼能為難事。所以者何？諸菩薩摩訶薩所證法義都不可得，能證般若波羅蜜多亦不可得，證法、證者、證處、證時亦不可得。世尊！諸菩薩摩訶薩觀一切法既不可得，有何法義可為所證？有何般若波羅蜜多可為能證？復有何等而可施設證法、證者、證處、證時？既尒，云何可執由此證得無上正等菩提？無上正等菩提尚不可證，況證聲聞、獨覺地法。世尊！若如是行，是名菩薩無所得行，若菩薩摩訶薩能行如是無所得行，於一切法無障無暗。
世尊！若菩薩摩訶薩聞說此語，其心不驚、不恐、不怖、不憂、不悔、不沈、不沒，是行般若波羅蜜多。世尊！是菩薩摩訶薩如是行時，不見諸相，不見我行，不見不行，不見般若波羅蜜多是我所行，不見無上正等菩提是我所證，亦復不見證時、處等。
世尊！是菩薩摩訶薩行深般若波羅蜜多，不作是念：我遠聲聞、獨覺等地，我近無上正等菩提。世尊！譬如虛空，不作是念：我去彼法若遠若近。何以故？虛空無動亦無差別，無分別故。諸菩薩摩訶薩亦復如是，行深般若波羅蜜多，不作是念：我遠聲聞、獨覺等地，我近無上正等菩提。何以故？甚深般若波羅蜜多於一切法無分別故。世尊！譬如幻士，不作是念：幻質、幻師、觀眾去我若遠若近。何以故？所幻之士無分別故。諸菩薩摩訶薩亦復如是，行深般若波羅蜜多，不作是念：我遠聲聞、獨覺等地，我近無上正等菩提。何以故？甚深般若波羅蜜多於一切法無分別故。世尊！譬如影像，不作是念：我去本質及我所依若遠若近。何以故？所現影像無分別故。諸菩薩摩訶薩亦復如是，行深般若波羅蜜多，不作是念：我遠聲聞、獨覺等地，我近無上正等菩提。何以故？甚深般若波羅蜜多於一切法無分別故。
世尊！行深般若波羅蜜多諸菩薩摩訶薩無愛無憎。何以故？甚深般若波羅蜜多若愛若憎及境自性不可得故。世尊！如諸如來應正等覺於一切法無愛無憎，行深般若波羅蜜多諸菩薩摩訶薩亦復如是，於一切法無愛無憎。何以故？諸佛菩薩甚深般若波羅蜜多愛憎斷故。世尊！如諸如來應正等覺一切分別、種種分別、周遍分別，皆畢竟斷，行深般若波羅蜜多諸菩薩摩訶薩亦復如是，一切分別、種種分別、周遍分別，皆畢竟斷。何以故？諸佛菩薩甚深般若波羅蜜多於一切法無分別故。
世尊！如諸如來應正等覺不作是念：我遠聲聞、獨覺等地，我近無上正等菩提。行深般若波羅蜜多諸菩薩摩訶薩亦復如是，不作是念：我遠聲聞、獨覺等地，我近無上正等菩提。何以故？諸佛菩薩甚深般若波羅蜜多於一切法無分別故。世尊！如諸如來應正等覺所變化者，不作是念：我遠聲聞、獨覺等地，我近無上正等菩提。何以故？一切如來應正等覺及所變化無分別故。行深般若波羅蜜多諸菩薩摩訶薩亦復如是，不作是念：我遠聲聞、獨覺等地，我近無上正等菩提。何以故？甚深般若波羅蜜多於一切法無分別故。
世尊！如諸佛等，欲有所作，化作化者，令作彼事，而所化者，不作是念：我能造作如是事業。何以故？諸所化者，於所作業，無分別故。甚深般若波羅蜜多亦復如是，有所為故，而勤修習；既修習已，雖能成辦所作事業，而於所作，無所分別。何以故？甚深般若波羅蜜多法尒於法無分別故。世尊！如巧工匠或彼弟子，有所為故，造諸機關，或女或男，或象馬等，此諸機關，雖有所作，而於彼事，無所分別。何以故？機關法尒無分別故。甚深般若波羅蜜多亦復如是，有所為故，而成立之；既成立已，雖能成辦所作所說，而於其中，都無分別。何以故？甚深般若波羅蜜多法尒於法無分別故。
時舍利子問善現言：為但般若波羅蜜多無分別？為靜慮、精進、安忍、凈戒、布施波羅蜜多亦無分別？
善現答言：非但般若波羅蜜多無分別，靜慮、精進、安忍、凈戒、布施波羅蜜多亦無分別。
舍利子言：為但六波羅蜜多無分別？為色受想行識亦無分別？為眼處乃至意處亦無分別？為色處乃至法處亦無分別？為眼界乃至意界亦無分別？為色界乃至法界亦無分別？為眼識界乃至意識界亦無分別？為眼觸乃至意觸亦無分別？為眼觸為緣所生諸受乃至意觸為緣所生諸受亦無分別？為地界乃至識界亦無分別？為無明乃至老死亦無分別？為內空乃至無性自性空亦無分別？為真如乃至不思議界亦無分別？為苦集滅道圣諦亦無分別？為四靜慮、四無量、四無色定亦無分別？為八解脫乃至十遍處亦無分別？為四念住乃至八圣道支亦無分別？為空、無相、無愿解脫門亦無分別？為凈觀地乃至如來地亦無分別？為極喜地乃至法云地亦無分別？為一切陀羅尼門、三摩地門亦無分別？為五眼、六神通亦無分別？為如來十力乃至十八佛不共法亦無分別？為無忘失法、住舍性亦無分別？為一切智、道相智、一切相智亦無分別？為預流果乃至獨覺菩提亦無分別？為一切菩薩摩訶薩行亦無分別？為諸佛無上正等菩提亦無分別？為有為界亦無分別？為無為界亦無分別？
善現答言：非但六波羅蜜多無分別，色亦無分別，受想行識亦無分別，乃至有為界亦無分別，無為界亦無分別。
舍利子言：若一切法皆無分別，云何分別五趣差別，謂是地獄、是傍生、是鬼界、是人、是天？云何分別圣者差別，謂是預流、是一來、是不還、是阿羅漢、是獨覺、是菩薩、是如來？
善現答言：有情顛倒煩惱因緣，發起種種身語意業，由此感得欲為根本業異熟果，依此施設地獄、傍生、鬼界、人、天五趣差別。又所問言云何分別圣差別者，舍利子！無分別故，施設預流及預流果；無分別故，施設一來及一來果；無分別故，施設不還及不還果；無分別故，施設阿羅漢及阿羅漢果；無分別故，施設獨覺及獨覺菩提；無分別故，施設菩薩摩訶薩及菩薩摩訶薩行；無分別故，施設如來應正等覺及彼無上正等菩提。
舍利子！過去如來應正等覺由無分別，分別斷故，可施設有種種差別；未來如來應正等覺亦無分別，分別斷故，可施設有種種差別；現在十方諸佛世界一切如來應正等覺現說法者亦無分別，分別斷故，可施設有種種差別。舍利子！由是因緣，當知諸法皆無分別，由無分別真如、法界，廣說乃至不思議界為定量故。舍利子！諸菩薩摩訶薩應行如是無所分別甚深般若波羅蜜多，若菩薩摩訶薩能行如是無所分別甚深般若波羅蜜多，便能證得無所分別微妙無上正等菩提，覺一切法無分別性，盡未來際，利樂有情。
時舍利子問善現言：諸菩薩摩訶薩修行般若波羅蜜多，為行堅法？為行非堅法？
善現答言：諸菩薩摩訶薩修行般若波羅蜜多，行非堅法，不行堅法。何以故？舍利子！般若波羅蜜多乃至布施波羅蜜多非堅法故，內空乃至無性自性空非堅法故，真如乃至不思議界非堅法故，苦集滅道圣諦非堅法故，四念住乃至八圣道支非堅法故，四靜慮、四無量、四無色定非堅法故，八解脫乃至十遍處非堅法故，空、無相、無愿解脫門非堅法故，極喜地乃至法云地非堅法故，一切陀羅尼門、三摩地門非堅法故，五眼、六神通非堅法故，如來十力乃至十八佛不共法非堅法故，無忘失法、住舍性非堅法故，一切智、道相智、一切相智非堅法故，一切菩薩摩訶薩行非堅法故，諸佛無上正等菩提非堅法故，一切智智非堅法故。所以者何？諸菩薩摩訶薩行深般若波羅蜜多時，於深般若波羅蜜多尚不見有非堅可得，況見有堅可得；如是乃至行一切智智時，於一切智智尚不見有非堅可得，況見有堅可得。
時有無量欲、色界天咸作是念：住菩薩乘諸善男子善女人等，能發無上正等覺心，如深般若波羅蜜多所說義行，不證實際平等法性，不墮聲聞及獨覺地，由此因緣，是善男子善女人等，甚為希有，能為難事，應當敬禮。
尒時，善現知彼諸天心之所念，便告彼曰：是善男子善女人等，不證實際平等法性，不墮聲聞及獨覺地，非甚希有，亦未為難。若菩薩摩訶薩知一切法及諸有情皆不可得，而發無上正等覺心，被精進甲，誓度無量無邊有情，令入無余般涅盤界，是菩薩摩訶薩乃甚希有，能為難事。諸天當知！若菩薩摩訶薩雖知有情都無所有，而發無上正等覺心，被精進甲，為欲調伏諸有情類，如有為欲調伏虛空。所以者何？虛空離故，當知一切有情亦離；虛空空故，當知一切有情亦空；虛空非堅實故，當知一切有情亦非堅實；虛空無所有故，當知一切有情亦無所有。由此因緣，是菩薩摩訶薩乃甚希有，能為難事。
諸天當知！是菩薩摩訶薩被大悲甲，為欲調伏一切有情，而諸有情都無所有，如有被甲與虛空戰。諸天當知！是菩薩摩訶薩被大悲甲，為欲利樂一切有情，而諸有情及大悲甲俱不可得。所以者何？有情離故，此大悲甲當知亦離；有情空故，此大悲甲當知亦空；有情非堅實故，此大悲甲當知亦非堅實；有情無所有故，此大悲甲當知亦無所有。
諸天當知！是菩薩摩訶薩調伏利樂諸有情事亦不可得。所以者何？有情離、空、非堅實、無所有故，此調伏利樂事當知亦離、空、非堅實、無所有。諸天當知！是菩薩摩訶薩亦無所有。所以者何？有情離、空、非堅實、無所有故，當知菩薩亦離、空、非堅實、無所有。諸天當知！若菩薩摩訶薩聞如是事，其心不驚、不恐、不怖、不憂、不悔、不沈、不沒，當知是菩薩摩訶薩行深般若波羅蜜多。
所以者何？諸色離，即有情離；受想行識離，即有情離；眼處乃至意處離，即有情離；色處乃至法處離，即有情離；眼界乃至意界離，即有情離；色界乃至法界離，即有情離；眼識界乃至意識界離，即有情離；眼觸乃至意觸離，即有情離；眼觸為緣所生諸受乃至意觸為緣所生諸受離，即有情離；地界乃至識界離，即有情離；因緣乃至增上緣離，即有情離；無明乃至老死離，即有情離；布施波羅蜜多乃至般若波羅蜜多離，即有情離；內空乃至無性自性空離，即有情離；真如乃至不思議界離，即有情離；苦集滅道圣諦離，即有情離；四念住乃至八圣道支離，即有情離；四靜慮、四無量、四無色定離，即有情離；八解脫乃至十遍處離，即有情離；空、無相、無愿解脫門離，即有情離；凈觀地乃至如來地離，即有情離；極喜地乃至法云地離，即有情離；一切陀羅尼門、三摩地門離，即有情離；五眼、六神通離，即有情離；如來十力乃至十八佛不共法離，即有情離；三十二大士相、八十隨好離，即有情離；無忘失法、住舍性離，即有情離；一切智、道相智、一切相智離，即有情離；預流果乃至獨覺菩提離，即有情離；一切菩薩摩訶薩行離，即有情離；諸佛無上正等菩提離，即有情離；一切智智離，即有情離。