凡三，福州楊氏子。師謁大顛，問：不用指東劃西，請師直指。
顛云：幽州江口石人蹲。
師云：猶是指東劃西。
顛云：若是鳳凰兒，不向籬邊討。師作禮。
顛云：若不得後語，前話也難圓。
師問侍者：姓甚麼？
者云：與和尚同姓。
師云：儞道我姓甚麼？
者云：問頭何在？
師云：幾時曾問儞？
者云：姓者誰？
師云：念汝初機，放儞三十棒。
師陞座次，有道士出，從東過西，有僧出，從西過東。師云：道士卻有見處，師僧未在。
道士作禮云：謝師接引。師便打。
僧作禮云：乞師指示。
師亦打，乃謂眾云：此兩件公案且作麼生斷？還有斷得底麼？如是三問，眾無對。
師云：既無人斷得，老僧為斷去也。擲下拄杖，便歸方丈。
大溈喆云：若不是三平，洎乎作道理斷。卻不見石鞏道：三十年一張弓兩只箭，只射得半個圣人。果然！
凡一，示眾云：只這施為動轉，還合得本來祖翁麼？若合得，十二時中無虛棄底道理；若合不得，吃茶說話往往喚作茶話去。
僧問：如何免得不成茶話去？
師云：儞還識得口也未？
云：如何是口？
師云：兩片皮也不識。
云：如何是本來祖翁？
師云：大眾前不得牽爺恃娘。
云：大眾欣然去也。
師云：儞試點大眾性看。僧作禮。
師云：汝往往道一性一切性去。
僧欲進語，師云：辜負平生行腳眼。
凡二，拈拄杖示眾云：我若拈起，汝便向未拈起時作道理；我若不拈起，儞便向拈起時作主宰。且道老僧為人在甚麼處？
有僧出云：不敢妄生節目。
師云：也知闍梨不分外。
云：高高處平之有余，低低處觀之不足。
師云：節目上更生節目。僧無語。
師云：掩鼻偷香，空招罪犯。
雪竇云：這僧善能切瑳，爭柰弓折箭盡！雖然如是，且本生是作家宗師，拈起也，天回地轉，應須拱手歸降；放下也，草偃風行，必合全身遠害。還見本生為人處也無？復拈起拄杖云：太平本是將軍致，不許將軍見太平。
師問僧：甚處來？
云：太原來。
師云：那邊風景如何？
云：與此間不別。
師云：且道此間風景如何？
云：和尚與某甲不同。
師云：踏破施主草鞋，當為何事？僧無對。
師云：即古即今，出個問處且難，乃至老僧亦出不得。
凡四。公鎮潮州，暇日謁大顛，問：弟子軍州事多，省要處乞師一言。顛據坐，公罔措。
時三平義忠禪師侍立，乃敲繩床三下，顛回顧云：作麼？
忠云：先以定動，後以智拔。
公作禮云：和尚門風高峻，弟子於侍者邊得個入處。
三平遷化，眾請公作喪主，公將手巾一條蓋一面砂鑼，上橫一口劍，直到龕前放下，云：還有人道得麼？若道得，某甲即作喪主；若道不得，某甲即不作喪主。
其時一眾無對，公踢飜砂鑼，哭云：蒼天！蒼天！先師遠矣！
羅山閑到三平讀碑，見載其事，乃云：噫！大奇！大奇！三平門下六百來人，總被個俗漢吞卻也。陳老師當時若在，未放他過在。
時有僧問：只如侍郎與麼上來，未審作麼生只對？
羅山云：我當時若在，只將七尺布巾蓋卻頭，橫亞一柄靈刃刀，以手握起孝幕，當門而坐，看韓家個漢要作喪主也未得，要不作喪主也未得。進之須有理，退之須有理其窟穴，滅其種族，以報佛恩。遂擔青龍疏抄出蜀，及中路，遇一賣餅婆子，師放下疏抄問婆云：買餅點心。
婆斂手云：上座擔者何文字？
師云：青龍疏抄。
婆云：講何經？
師云：金剛經。
婆云：婆有一問，上座若道得，即舍餅充點心。
師云：便請。
婆云：經中道：過去心不可得，見在心不可得，未來心不可得。上座鼎鼎是點那個心？師無對。
徑造龍潭，才相見，便問：久響龍潭，及乎到來，潭又不見，龍又不現。
潭云：子親到龍潭。師作禮而退。
雪竇云：將錯就錯。
云峰悅云：大小德山向虀甕淹殺。
黃龍心云：雪竇與麼，不知德山將錯就錯？龍潭將錯就錯？識休咎底衲僧必知去處，未過關者亦宜辨白。還相委悉麼？縱饒栽種得，不是棟梁材。
師因侍立龍潭抵夜，潭云：夜深，子何不下去？
師即珍重，揭簾而出，見外面黑，卻回，云：外面黑。潭點紙燈度與師，師擬接，潭便吹滅，師於此大悟，便作禮。
潭云：子見個甚麼道理？
師云：某甲從今日去，不疑天下老和尚舌頭。
次日，龍潭陞堂云：可中有個漢，牙如劍樹，口似血盆，一棒打不回頭，他時異日向孤峰頂上立吾道去在。
師取疏抄於法堂前，將一炬火提起，云：窮諸玄辯，若一毫置於太虛；竭世樞機，似一滴投於巨壑。將疏抄便燒，於是取辭。
師到溈山，挾復子於法堂從西過東，從東過西，顧視方丈，溈山不顧，師云：無，無。便出去。
雪竇云：勘破了也。
師至門首，卻云：也不得草草。卻具威儀，再入相見，才跨門，提起坐具，召云：和尚！溈山擬取拂子，師便喝，拂袖而出。
雪竇云：勘破了也。
溈山至晚問首座：今日新到在甚麼處？
座云：當時背卻法堂，著草鞋出去了也。
溈云：還識此人麼？
云：不識。
溈云：此子已後向孤峰頂上盤結草庵，呵佛罵祖去在。
雪竇云：雪上加霜。
五祖戒云：德山作賊人心虛，溈山賊過後張弓。
妙喜云：二尊宿恁麼相見，每人失卻一只眼。
示眾云：於己無事，則勿妄求。妄求而得，亦非得也。汝但無事於心，無心於事，則虛而靈，空而妙。若毫端許言之本末者，皆為自欺。何故？毫厘系念，三涂業因；瞥爾情生，萬劫羈鎖。圣名凡號，盡是虛聲；殊相劣形，皆為幻色。汝欲求之，得無累乎？及其厭之，又成大患，終而無益。
小參，示眾云：今夜不答話，問話者三十棒。時有僧出作禮，師便打。
僧云：某甲話也未問，為甚便打？
師云：儞是甚處人？
云：新羅人。
師云：未跨船舷時，好與三十棒。
法眼云：大小德山話作兩橛。
德山密云：大小德山龍頭虵尾。
雪竇云：二尊宿雖善裁長補短，舍重從輕，要見德山老漢亦未可在。何故？殊不知德山握閫外之威權，有當斷不斷，不招其亂底劍子。諸人要識新羅僧麼？只是撞著露柱底瞎漢。
大溈喆云：德山大似清平世界鋥甲磨槍，這僧不惜性命，身挨白刃。
示眾云：問則有過，不問猶乖。時有僧出作禮，師便打。
僧云：某甲話也未問，為甚便打？
師云：待儞開口，堪作甚麼？
示眾云：諸子從朝至暮有甚麼事？莫要逞驢唇馬觜問德山老漢麼？我且不怕儞，未審諸子有何疑慮？近來末法時代，多有鬼神群隊傍家走，言我是禪師。未審學得多少禪道？說似老漢來。儞諸方老禿奴，教儞修行作佛，傍家行腳，成得幾個佛也？儞若無可學，又走作甚麼？若有學者，儞將取學得底來呈似老僧看，一句不相當，須吃痛棒始得。儞被他諸方老禿奴魔魅著，便道我是修行人，打硬作模作樣，恰似得道底人面孔。莫取次用心，萬劫千生，輪回三界，皆為有心。何故？心生則種種法生。若能一念不生，則永脫生死，不被生死纏縛，要行即行，要坐即坐，更有甚麼事？仁者！我見儞諸人到處發心，向老禿奴會下學佛法，荷負不惜身命，皆被釘卻諸子眼睛，斷諸子命根，三二百個婬女相似，道我王化，建立法幢，為後人開眼目，自救得麼？
仁者！如此說修行，豈不聞道：老胡經三大阿僧只劫修行，即今何在？八十年後死去，與儞何別？諸子莫狂，勸儞不如休歇去、無事去。儞瞥起一念，便是魔家眷屬、破戒俗人。儞見德山出世，十個五個擬聚頭來難問，教結舌無言，儞是僂羅兒，今何不出來？破布袋盛錐子，不出頭是好手。我要問儞實底，莫錯！
仁者！波波地傍家走，道我解禪解道，點胸點肋，稱楊稱鄭，到這，須盡吐卻，始得無事。儞但外不著聲色，內無能所知解，體無凡圣，更學甚麼？設學得百千妙義，只是個吃瘡疣鬼，總是精魅。我這虛空，道有且不是有，道無且不是無，言凡不凡，言圣不圣，一切處安著他不得，與儞萬法為師。這個老漢不敢謗他，所以老胡吐出許多方便涕唾，教儞無事去，莫向外求。儞更不肯，欲得采集殊勝言句，蘊在胸襟，巧說言辭，以舌頭取辦，高著布裙，貴圖人知，道我是禪師，要出頭處。若作如此見解，打那鬼骨臀，入拔舌地獄有日在。到處覓人，道我是祖師門下客，被他問著本分事，口似木，便卻與他說菩提涅盤、真如解脫，廣引三藏言教是禪是道，誑他閭閻，有甚麼交涉？謗我先祖。德山老漢見處即不然，這佛也無，祖也無，達磨是老臊胡，十地菩薩是擔屎漢，等妙二覺是破戒凡夫，菩提涅盤是系驢橛，十二分教是鬼神簿、拭瘡疣紙，四果三賢、初心十地是守古塚鬼，自救得也無，佛是老胡屎橛。
仁者！莫錯！身披瘡疣衣，學甚麼事？飽吃了飯，說真如涅盤，皮下還有血麼？須是個丈夫始得。儞莫愛圣，圣是空名，向三界十方世間，若有一塵一法可得，與儞執取生解，保任貴重者，盡落天魔外道，是有學得底，亦是依草附木精魅、野狐。諸子！老漢此間無一法與諸子作解會，自己亦不會禪，老漢亦不是善知識，百無所解，只是個屙屎送尿，乞食乞衣，更有甚麼事？德山老漢勸儞不如無事去，早休歇去。莫學顛狂，每人擔個死屍浩浩地走，到處向老禿奴口愛他涕唾吃，便道我是入三昧，修蘊積行，長養圣胎，愿成佛果。如斯等輩，德山老漢見，似毒箭入心，花針亂眼，辜負先圣，帶累我宗。圖他道我是出家兒，如此消他十方施主，水也消不得。莫筭道，敢向他國王地上行，父母不供甘旨，豈為無罪？莫錯用心，閻羅王徵儞草鞋錢有日在，穿儞鼻孔，系著橛上，償他宿債，莫言不道。是儞諸人大似有福，遇著德山出世，與儞解卻繩索，脫卻籠頭，卸卻角馱，作個好人去，三界六道收攝儞不得，更無別法，是個炟赫虛空，無礙自在。不是儞莊嚴得底物，從佛從祖，皆傳此法而得出離，一大藏教只是整頓儞今時人。
諸子！莫向別處求覓，乃至達磨小碧眼胡僧到此來，也只是教儞無事去，教儞莫造作。著衣吃飯，屙屎送尿，更無生死可怖，亦無涅盤可得，無菩提可證，只是尋常一個無事人。第一莫拱手作禪師，覓個出頭處，巧作言語，魔魅後生，欲得人喚作長老，自己分上都無交涉，徒知心識浩浩地，日夜捏怪不休，稱楊稱鄭，我是江西馬大師宗徒。德山老漢且不是儞群隊人，我見石頭和尚不識好惡老漢，所以罵他。諸子！儞莫著聲色，名言句義，境致機關，道理善惡，凡圣取舍，攀緣染凈，明暗有無諸念。可中與麼得，方是個無事人，佛亦不如儞，祖亦不如儞。
仁者！莫走蹈儞腳板闊去，別無禪道可學。若有學得者，即是二頭三首，外道見解。亦無神通變現可得，汝道神通是圣，諸天龍神、五通神仙、外道修羅亦有神通，應可是佛也。孤峰獨宿，一食卯齋，長坐不臥，六時禮念，疑他生死。老胡有言：諸行無常，是生滅法。若言入定凝神，靜慮得者，尼乾子等諸外道師，亦入得八萬劫大定，莫是佛否？明知邪見精魅。仁者！老胡不是圣，佛是老胡屎橛，且要仁者辨取好惡，莫著人我，免被諸圣橛、菩提橛、解脫殊勝、名言妙義，沒溺系縛汝。何故？一念妄心不盡，即是生死相續。
仁者！時不待人，莫因循過日，時光可惜，老漢不圖儞田庫奴荷負。若肯，即信取；若不肯，每人有個屎鉢擔取去，老漢亦不求儞。諸方大有老禿奴取一方處所，說禪說道，儞急去學取抄取，我此間終無一法與儞諸人。仁者！問取學取，以為知解，老漢不能入拔舌地獄。若有一塵一法示諸人，說言有佛有法，有三界可出者，皆是野狐精魅。諸人者！欲得識麼？只是個虛空，尚無纖塵可得，處處清凈，光明洞達，表瑩徹，無欲無依，無棲泊處。有甚麼事？老漢從生至死，只是個老比丘。雖在三界生，而無垢染，欲得出離，何處去？設有去處，亦是籠檻，魔得其便。仁者！莫用身心，無可得，只要一切時中莫用他聲色，應是從前行履處一時放卻，頓脫羈鎖，永離蓋纏。一念不生，即前後際斷，無思無念，無一法可當情。
仁者！作麼生擬下口觜？儞多知解，還曾識渠面孔麼？出家兒，乃至十地滿心菩薩，覓他蹤跡不得。所以諸天歡喜，地神捧足，十方諸佛贊嘆，魔王啼哭。何以故？緣此虛空，活鱍鱍地無根株，無住處。若到這，眼目定動，即沒交涉。仁者！莫求佛，佛是大殺人賊，賺多少人入婬魔坑；莫求文殊、普賢，是田庫奴，何惜許？一個堂堂大丈夫兒吃他毒藥了，便擬作禪師面孔，見神見鬼，向後狂亂傍家走，覓師婆，打瓦卜去，被無知老禿奴便即與卜道，教儞禮祖師鬼、佛鬼、菩提涅盤鬼，是小婬女子不會，便問：如何是祖師西來意？這老禿奴便打繩床作境致，豎起拂子云：好晴、好雨、好燈籠。巧述言辭，強生節目，言有玄路，鳥道展手。若取如是說，如將寶器貯於不凈，如將人糞作旃檀香。
仁者！彼既丈夫，我亦爾，怯弱於誰？竟日就他諸方老禿奴口觜接涕唾吃了，無慚無愧。苦哉！苦哉！狂卻子去，因果分明。水牯牛牽犂拽杷，眼睛突出，氣力不登，大棒打儞脊，劫佛衣食，道我修行了也。若不明大理，饒儞去佛肚過來，只是個能行底屎橛，不曾遇著好人，便即認得六根門頭光影，向口說取露布，是隱言妙句，光彩尖新，爭奈儞自家無分！仁者！是別人涕唾。更有一輩，三三兩兩，聚頭商量：甚麼處無事，好經冬過夏，快說禪道，有知解，會義理。
仁者！總作如此見解，覓便宜，豈有如此道理？入地獄有日在，莫道不向諸子說。到處菜不擇一莖，柴不搬一束，一朝福盡，只是吃草去。虛消信施，濫稱參學，更作禪師摸樣，無益於人。自己分上，十二時中行履處，心常附物，見人只欲妖媚掉尾子，指東語西，眼口邊，果然不見，只欲將相似語勘當解處。老漢與儞諸人何別？郎君子！莫取一期眼下口快，吃他毒藥了，似貪婬女人不持齋戒，瞎禿奴、群羊僧，顛卻他人入地獄。
仁者！莫取次看策子，尋句義，覓勝負，一遞一口，何時休歇？老漢相勸，不是惡事，切須自帶眼目，辨取清濁，是佛語？是魔語？莫受人惑。所以殊勝名言皆是老胡一期方便施設，切須休歇去。莫倚一物，領他言語作解會，揀擇親疏，浮虛詐偽，記他閑言長語，皆是比量。仁者！老漢只恐諸子墮坑落壍，作薄福業，事持唇觜，得少為足，向靜處立，不肯進前，自惑諸境亂走他，又由巡萬法，蓋為不信虛空本來無事，增減他不得。儞諸人好似老鴟，身在虛空，心在糞堆頭，只覓死物吃。
諸子！莫道德山老漢不曾入叢林，商量高聲，罵取無人情，不怕業。只為諸子不守分，馳騁四方，傍他門戶，恰似女姑鬼傳言送語，依事作解，心跡不忘，自猶不立，常負死屍，擔枷帶鎖，五百一千里來到德山面前，八字立地，如欠伊禪道相似，和尚須為我說，指示我。老漢全體作用，大棒鎧這田庫奴，罵賊屎孔面，不識好惡。到我這，恰似遇澧州人吃魚羹，爛臛一頓，且圖儞放下重擔，去卻枷鎖，作個好人去。還肯麼？若肯，即住；不肯，一任脫去。珍重！
雪峰問：古人斬虵，意旨如何？師便打，峰便走。
師召云：布衲！峰回首。
師云：他後悟去，方知老漢徹底老婆心。
師見僧來，閉卻門，僧敲門，師問：阿誰？
云：師子兒。
師開門，僧作禮，師驀項騎是露地白牛？
師云：吽！吽！
濟云：啞卻杏山口。
師云：長老作麼生？
濟云：這畜生！師便休。
凡一。僧問：大用現前，不存軌則時如何？師繞繩床一匝而坐，僧擬進語；師與一踏，僧歸位而立。
師云：汝恁麼，我不恁麼；汝不恁麼，我卻恁麼。
僧再進語，師又與一踏，云：三十年後吾道大行。