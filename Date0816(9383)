開元八年暮秋朔日，余濫竽覺使圣佛道場矣。時群德萃焉，謂余曰：此修多羅，辭約理秘，藏固沖賾。是以龍樹贊嘆，麟角扣寂。逮乎凡朦，罔窺閫奧，匪夫注記券疏，而詎游哉？故伐蘇，且夫陷圍佩毒，馳眄未均，利涉大川，淺深幾異，故有若執炬焉，思過半焉，猶瞽聵焉。方今嗣傳有準，曷不贊前途，啟後躅，示之貝竹，利不偉乎？
余不肖也，談何容易！但群情流顧，莫之以抑，乃敬述先誨，捃諸所遺，長想十翼，資光一轍，庶幾後進蒞迷無惑者也。勒成四卷，目攝釋云爾。
疏：酬愿因者。
夫愿有多種，不出二種。如瑜伽論四十八云：愿有二種：一、求菩提；二、利樂他。因中之愿，具有兩種，果中唯一，但愿度生，果已滿故。
疏：如我昔所愿，今者已滿者。
問：現睹四生沈溺九有，愿滿無異，豈不爽哉？
答：傳有四釋：一云、一切有情通有無性，據有有性，稱言滿足；二云、就有性中，有無緣別，依有緣者，故言滿足；三云、就有緣中熟差，約根熟者，而言滿足；四云、熟者度得，未熟亦作得度因緣，是以總言我愿滿足。
議曰：義門漸略，理亦可通，一一甄別，旨猶朦昧。且第一釋據有性者，有性既有，未發心等，與佛全差，一何言滿，余思得失？今正釋云：愿眾如我，行因趣果，生既發心，欣無上覺，證入道因，故對有緣，言滿無失。
疏：初依菩薩供五佛等者。
問：依何地位，立此四依？
答：相傳多釋：一云、見道前劫為第一依，未入圣故；初之三地為第二依，同世間故；次四、五、六為第三依，同二乘故；余之四地為第四依，純菩薩故。
又真諦釋，如下疏引。
問：準下學、無學人供養五十世界塵佛方成正覺，二十六，一何少耶？
答：有三釋：一、供養自國佛二十六，若約他方，數乃塵界。二、起通供養佛世界五十；若依業力，二十六。三、四依一一有入、住、出，言五等，且約三中之一心也。初兩釋好，若依後解，四依三心，總計只有七十八，望五十界，亦余少也，故不取之。
疏：余經無此初大相者。
問：初相者何？
答：有三釋：一云、入定名初。此釋不然，將說余經前亦入定，何得言無？
二云、說無量義經入定等瑞，總名初相。
若爾，涅拌在於遺教前說，涅拌應是遺教初相。
答：不例。非涅拌後，定說遺教，法華經前，畢說無量。無量所以得名初相，體、用兩法相因說故。又彼經者，雖被菩薩，傍益二乘，作聞此漸故。
三云：入定雨華，放光動地，總名初相。余經不具雨華等事，故言無也。
問：何故不取無量義經？
答：雖無量後即說法華，彼經自為菩薩而說，彌勒等眾復無疑故，故非其相。
問：光等非首，如何說初？
答：正宗前故，得稱初也。
問：余經何故無此初相？
答：自昔未說二乘作佛，今欲開權，顯斯實旨，恐有疑生，故現奇禎，拂彼迷意。故大般若經第七十七、四百九十八、五百五十六等云：佛言：憍尸迦！若入聲聞、獨覺正性離生者，不能復發阿耨多羅三藐三菩提心。何以故？彼於生死行流已作限隔故。維摩經云：聲聞之人，猶如敗種。順權方便經第一云：聲聞如敗種，無所加設。大樹緊那羅經云：入正位者，燒敗於種。前大乘中，永非法器。更有多文，恐繁不具。今談此等悉皆成佛，與昔說別，意旨難信，是以余經無此初相。
疏：說因者。
傳有三釋：一云、法華會前，說於二乘九部之法。為調彼心，令堪聞大，說九部法，是聞大漸，故名說因，說即是因，及說之因。二云、論七成就，第五名為依止說因，眾生渴仰，為說因體，說之因也。三云、所說法華，即名說因，由說此經，生聞得果，故正說經，名為說因，說即因也。
議曰：若自別釋，非無此途，論取疏意，三皆不可。初解非者，疏引唯以大事因緣，辨於說因，大事因緣豈九部法？第二說非，義亦準此。第三非者，為酬說因，說斯妙法，妙法體即自是說因。云何酬因方說妙法？能酬所酬，義乃無別。
今觀疏意，乃為二釋：一、成佛出世，是說法因，故疏自云：諸佛成道，必說一乘。二、未成佛前，愿成佛已，說於一乘，故疏結云：皆是因中方便求趣。復云：故趣宿因，說斯妙法。
若爾，說因、愿因，二有何別？
答：愿成正覺，名為愿因。愿說妙法，名為說因。對望不同，故分為二。
問：所述六因，為因果因？為因由因？
答：有二釋：一云、因果之因。
若爾，大相佛位方起，何得言因？
答：昔見他佛，現相方說，遂自發心，將說現相。
二云、通二，前四在因，後二居果，居果即以因由名因。然觀疏意，有二釋意，故疏結云皆是因中方便求取，即前順釋。
疏：行七步，放光明等者。
大集經第二十一云：我不行七步而言行者，示現行也。又大般若亦同示現。又涅拌經第四云：南行七步，示現欲為無量眾生作上福田；西行七步，示現生盡永斷老死，是最後身；北行七步，示現已度諸有生死；東行七步，示現眾生而作導首；四維七步，示現斷滅種種煩惱、四魔種姓，成於如來；上行七步，示現不為不凈之物之所染污，猶如虛空；下行七步，示現法雨滅地獄火，令彼眾生受安穩樂。
疏：我生胎分盡者。
菩薩有三：一者、一生所系；二者、最後之身；三者、坐於道樹。上生即一生所系，下生局得二身，今說偈身，即當第二。若乃成佛，三生并盡。今此三生，唯約化佛，余未見文。以理而言，亦通余有。如第七地，唯此一身，即受變易，名一生系。八地以上，名最後身，往自在宮，坐蓮華座，名坐道場。此取自受，有三生也。若他受用，理亦如是。觀音之身，名為最後，其坐道場，一生所系，未見成證，理必定有。
問：一生補處，約何等生，名為一生？
答：且如彌勒，昔在人中，名一生者，一大生也。若據小生，而有四也。天中中有及本有二，人中中有及本有二，合為四生。如七生等，依大生說，實理論生，有二十八。
若爾，何故智度論說彌勒三生？
答：以在人中，即得成佛，故除人中，本有一生，但言三也。又諸菩薩有五種生：一、除災生，由愿自在，為魚等身，濟諸饑乏，為大醫王，救諸疾病，乃至變為種種物類，息除眾患；二、隨類生，愿自在力，於傍生等惡類中生，彼所行惡，而自不行，彼不行善，而自行之，如入酒肆，能立其操等；三、大勢生，稟性生時，壽量形色、種姓富貴，最為殊勝，能斷眾生我慢等過；四、增上生，受十王果，自在化導，隨所應生；五、最勝生，此生資糧已極圓滿，生王家等，能現等覺，作諸佛事。釋迦即當第五生也。
問：得變易生，已舍胎藏，云何子今方說無耶？
答：舍之與受，俱示相言，理實久離此之穢業。
問：若論化相，盡有情界。有情界有，化何盡耶？
答：生既無盡，化亦無窮，且據一期八相之事，言盡何失？或約此界化緣已畢，言盡無爽。故處胎經云：從此滅度，於十方面各三十二姟諸佛國土而復成佛，教化眾生。準此盡言，故知化也。
議曰：雖有二釋，前解為正。若依後釋，違。云：其父聞子悉已得差，尋便來皈，咸使見之。既言還來，故知此界非化總畢。又處胎經不言永不來生此界，故前釋善。
疏：游出四門至證大菩提等者。
問：如來施為，無非佛事，示游觀等，何所彰表？
答：非無所示。案大集經云：示現老人，為壞貪身；示現病苦，為壞貪壽；示現死相，為壞貪欲及我、我所；示現沙門，為令眾生不求釋梵人天之身，勤求出世無上之法；踰出宮城者，示現出離三界系縛；剃草者，示於知足；坐草蓐有生數少等者。
此依凡位，望去見道，說為多少。
問：既約聞慧而釋於悟，何以生等為理證耶？
答：有二釋：一云、雖二凡位發心向大，然要至彼二乘見道，後方修大，以決擇等，有定生時、一坐等故。若不至見，云何得名已定生耶？設未定生，亦須入見。所以然者，為怖長時生死苦故。若見入已，即受變易。若不爾者，二大劫來，受生死苦，故約生數而已為證。
二云、但曾發二心，曾修二行，即名漸悟，況復亦有去二見道？生數近者，不名漸悟。言生數者，意證久修，亦名漸悟，非以生數證彼入見，方行大乘行。
議曰：前釋是本，而有多過，如決中斥，後解理通，然非是彼師之本意。疏中兩釋，約生數者，非疏家意。疏主往在藪門敷闡，諸德諍此頓漸之義，有人約此生數以判，故敘之耳。疏主但據或得二圣，或行二行，回趣大者，即名漸悟。
疏：三種練磨心者。
一、菩提廣大屈，引他況己練；二、萬行難修屈，省己增修練；三、轉依難證屈，引麤況妙練。無性攝論第六卷云無量諸世界，無量人有情，剎那剎那證覺無上正等菩提，是為第一練磨其心者，解云：無量界者，顯處無邊。無量人等者，明趣無限。剎那剎那者，時無有障。證覺等者，顯前無障，修因成就，故證菩提。此并引他，文無例己。準下二練，亦合有也。此意例云：彼無量界他音情等，於念念頃，皆能發心，證菩提果。我既與彼同有佛性，何不發心亦趣菩提，而退屈耶？
第二、論云依此意樂，能行施等波羅蜜多，我已獲得如是意樂。我由此故，少用功力，修習施等波羅蜜多，當得圓滿，是為第二等者，解云：由此意樂者，顯他已發菩提心故，為六度等因。能行施等者，明地因因行施等果。此并引他。我已獲得如是意樂者，明己亦得六度等因。我由此故等者，顯己亦能速圓行果。
第三、論云若有成就諸有障善，於命終時，即便可愛一切自體，圓滿而生。我有妙善，無障礙善，云何爾時不當獲得一切圓滿等者。
解云：若有等者，引他障善。於命終等者，明他因彼障善得果，此總引他四菩薩行、菩提分等，名妙無障。十地位中，由證真故，名之為妙。金剛無礙，能除障故，名無障善。此并明自有妙善因。云何爾時等者，由金剛等，既能除障，得佛果故，是故佛果自然圓滿，明己因因，復得佛果。
問：作三練磨，未登圣位，云何得言我有妙善及無障善？
答：從當為論，若修不息，必得二善。二善既有，何不得果？非時已得，名有妙善。
問：此三練磨，在何位地？
答：有二釋：一云、總在十信初位；二云、第一在十信前及十信中，第二在後十解前及十解位，第三、在彼十回向前及回向位。故唯識云：此資糧位，於二種障雖未伏除，修勝行時，有三退屈，而能三事練磨其心，堅固熾然，修諸勝行。
問：三種練磨通能所治及以所練，各以何法而為自性？
答：能練總以聞、思二慧而為自體，由聞於他，發心修行。引他例己，策發自心，比量智故，故是聞慧。所練體者，本有種姓及菩提心、四菩薩行、菩提分等。所治即是三種退屈，所知障攝，即彼為體，由橫思量，謂自無能，謂菩提心非眾行因，謂果難得，故是法執，所知障攝。
問：練磨者，何義？
答：謂策舉心，令其猛利，對治退屈，是練磨義。亦猶練金，復似磨鏡，令心純凈，立練磨名。廣如唯識鈔疏。
斷除四處障者，如無性攝論第六，第一、論云由離聲聞、獨覺作意，斷作意故者，解云：由者，因義，由離作意障，能入所知相。余三準此。言斷作意故者，釋離作意之所由也。此言斷者，但是伏也。後三亦爾。此意說云：初修菩薩見生死苦，涅拌為樂，欲舍生死，忻趣涅拌，此即名為二乘作意，障大菩提，故須先斷。由觀生死、涅拌同無相性，及修大悲，斷執小乘生死作意，作意即障，持業釋名。或二無學執自乘極，不趣大乘；或二有學執趣二果，不樂大乘；或見道前二乘凡夫忻求二果：此等并名二乘作意。
議曰：前二釋本，準後兩釋，理亦無違，通四不爽。
第二、論云由於大乘諸疑離疑，以能永斷異慧疑故者，解云：雖離於前二乘作意，於大乘教種種法門先起疑惑，後執一是，便撥余非，即是慧能。此慧邪倒，與正不同，故云異也。體即法執，邪見所攝，故世親云：此中異慧，謂鄙惡慧，於理動搖。疑謂猶預，作三性觀。異慧及疑，永不復轉，名為永斷。異慧及疑，亦即是障。
問：標云諸疑離疑，離疑之言，目於何法？
答：有四釋：一云、能斷彼疑，名為離疑。二云、云諸疑者，即二乘人；言離疑者，漸頓菩薩。合而為文，云諸疑離疑。三云、不定種姓諸小菩薩雖先發心，至第六住前，然於大行起懸崖想，數數退屈，遂起疑心：為得不得？名為諸疑。欲就二乘心生決定，名為離疑。四云、諸小菩薩先於佛說顯密三藏種種不同而生疑惑，名為諸疑。後執一是，斥余為非，自為決定，名為離疑。據實未悟，依彼妄解，名為離疑。
議曰：第一解正。所以然者，答本論問云：云何能入所應知相？彼總答云：由斷四處障等能入。下別釋中，四種皆說能、所二治，若離疑言，不目能治，第二將何為能治耶？若言第二不說能治，何故余有，此獨無耶？故離疑言，顯能離也。若爾，故否自現。
第三、論云由離所聞所思法中我、我所執，斷法執故者，解云：雖離諸疑，然隨所聞，若教義等，皆執有性，便障唯識法空觀智，故斷法執，方入真觀。故釋論云：執著皆無，於其勝義證現觀故。
第四、論云由於現前現住安立一切相中，無所作意，無所分別，斷分別故者，解云：於此安立現前相中而無作意及離分別，斷分別言，而通一切分別之法。若隨別說，是忍一位，能觀之智，此即勝障，入初地時，息滅名斷。
問：何以復須斷此忍位分別智觀？
答：此忍雖離能、所分別法執，然自有彼微細分別，障彼初地無分別智，故須滅也。
釋論云謂於現前至悉能永離者，解云：此并舉彼離緣之境，言謂於現前任運而轉色等現住者，業所引境也，即大地等。言及作功用諸骨鎖等凈定安立者，定所引境。言一切所緣諸境界相，作意分別悉能永斷者，於前定、散二境之上，能分別心，一切永伏，此上并明離緣染法分別。言乃至一切諸佛菩薩波羅蜜等、如是等相，執著分別悉能永離者，言佛菩薩者，凈法假境波羅蜜等，凈法實境於此等境，能執分別悉能永離，明離緣凈境分別。
問：何者為處？
答：處所即四所障，由此四障，障四觀行，從彼所障，名之為處。或此四障，是分別心所居之處，障即是處。前釋依主，後釋持業，此中總意，初二障彼厭小忻大之行，後二障彼舍妄證真之行，故得障名。若能斷智，即觀無相，及於三性，由證法空，證無能所，斷分別心，如次四智，斷彼四障。
問：於何地位，斷四障耶？
答：在十信位，斷於初障。由離小心，初入大乘十信位故。在十解位，斷第二障。由於大乘離疑惑故，而得正解，修菩薩行。在十回向，乃至忍位，斷第三障。由作遍計，觀遣所執，故在第一，斷第四障。由此第一分別觀智，加行息滅，得成初地最上覺故。若據相違正滅言之，斷分別位，即在初地，成此第四離分別障。
論引頌云：現前自然住，安立一切相，智者不分別，得最上菩提。解云：言現前者，通說定散二境當心，名現前也。自然住者，別顯散境。言安立者，別明定境。一切相者，雙顯前二定散境相。智者不分別者，離能取心。得上菩提者，離障得果，即以初地名上菩提，形於地前，故稱最上。
疏：緣法義為境者。
法者，即文，義者，所詮。無性攝論第六云：似文似義。釋論云：似外相轉，實唯在因。準此即以有似於無，內似外也。
疏：由此攝論至即二種者。
攝論一、三兩種之障，亦即同此離執之義。
疏：諸疑離疑即是前者。
攝論第二、諸疑離疑，此前第一、破疑中攝。
疏：佛自成道，未為聲聞授記等者。
問：準提謂等經，授賈：為二釋，或即彼佛，或即釋迦，文不明言，任情取舍。
問：彼佛者，何名現益？
答：由聞法華，賴彼佛記，亦名現利。
問：既得授記，何不屬彼果記利中？
*答：雖云得記，文不說為成佛之事，但可記彼地位等事，故非屬果。或由非是釋迦記故，故非果記。
議曰：後解非也。有何所以？余佛授記，非得果名，獨釋迦爾，故前為善。
疏：若往僧坊至帝坐處等者。
問：聞他隨喜，福尚無邊，自受持等，云何乃少？
答：理實無限，若具彰陳，恐諸小智心生狂亂，狐疑不信。故般若云：我若具說，心即狂亂。是故略舉，隨喜猶多，故知親聽，福不應寡。
疏：四乘為實等者。
勝鬘說彼四實一權，為對決定四種機故。頓教大乘者，即四乘中大乘是也。一乘權者，即彼經會以前說言唯一乘者，是權說也。
問：彼經上下總無此言，何以得知一權四實？
答：直據顯文，彼似非有，以理取教，教即非無。言四乘者，經云：攝受正法善男子，建立大地，荷四重任，乃至授以大乘。言一乘者，經云：若如來隨彼所欲而方便說，即是大乘，無有二乘、四乘。不言隨欲方便故，明四實一乘，即言隨欲方便，明說一權。若不爾者，隨欲等言，何所彰表？
問：隨何意欲，說一無二？
答：如法華等，隨不定意，說一無二，勝鬘會之，云方便說。
問：若說一權，應唯三實，四中大乘，即一乘故。
答：唯說一乘，不立余運，此佛權說，名之曰權，非大體無名為權也。四中大乘，對大根性，同余三乘，有所對器，故四名實。
問：四對定四，應器名實。一對不定，隨性非權。
答：望自不定，是實非權，形四定姓，故權非實。
疏：一乘是實，二乘為權者。
此法華說一實二權。
問：勝鬘說四，同四重擔，即言四實，一乘為權。法華說乘，同諸草木，亦應一權三乘是實。
答：法華本為不定聲聞，故說一實。下因轉破，說三草木，而非本故，故非三真。理實若對定性而言，亦得名實。對望不同，故不相例。
疏：三乘有行之教者。
總對三乘而說於有，三乘各依自乘所觀，觀行差別而為有也。有云：不定性人有三乘性，此人觀於有空之時，名為三乘，非是有別三乘之人名為三乘。
議曰：後解違般若等，彼經自云：初轉法輪，三乘得益，各各不同。如疏自引，故前解善。
疏：三乘同行空教者。
對彼三乘總相說空，三根悟異，二乘達我空，菩薩雙悟。
疏：先懺至謗法等罪者。
問：佛初成道，法猶未唱，云何得有謗法之愆，而云悔耶？
答：罪通過現，佛示令悔，斯亦何咎？
疏：四大本凈等者。
悟四大等，本唯真理，離於妄執，故名本凈。又傳三釋：一云、於四大等，起貪等惑，令彼四大成所緣縛，令斷貪等，於彼四大，所緣縛斷，故本凈。若五蘊、六塵不善者，斷無記離縛，故言本凈。二云、若地獄業所感四大名為不凈，由懺悔已，惡業自消，不受彼果，故言本凈。三云、四大是異熟果，感此本因，即業感二，故名業惑，為四大本。由懺悔已，惑業自凈，不招惡果，故名本凈。五蘊、六塵及五我等，皆準此知。
議曰：三釋俱非，皆不明悟本凈之體。若初釋云四大無記，非自性染，然由緣縛，故得染名，離縛之時，名本凈者，若爾，六塵、五蘊不善，若斷之時，何名本凈？不善本非無記性故。若談真理，何乃不言？故為非也。若言色聲有是業者，惡引生而表善惡，名為善惡，非自性故，名本凈者，云何前言不善者斷？又雖無記，豈非有漏？有漏之法，云何凈耶？第二非者，縱人天等所招四大，從因等言，何不名染？余過思準。第三非者，若懺悔已，可不招果，云何得言惑業名凈？未見圣言煩惱惡業名凈之處。若據真理，直言即悉何事何事，故為不可。
今案覺愛難五時教，引提謂經等云四大本無，乃至六塵本無，又云五我本凈，是人無我，即此修明二空窮宗之說者，準此疏主取意而談，本無本凈，義同文異，或經有異，故不相違。悟四大等，明法空理；吾我本凈，明悟生空。疏本言五，而筆誤也。有不知錯而因而解之，翰墨徒施，終乖經本，故不錄也。
疏：*賈人得柔順忍者。
準仁王經，四、五、六地名為順忍，相同二乘，順無生故。依佛地經，唯第六地名為順忍。論自釋云：隨順無生法忍故。
問：何乃不同？
答：仁王總約近遠得名，佛地唯依近順名順。
問：柔者何義？仁王、佛地何無柔言？
答：柔者，調柔。我見若存，是非等起，不名調柔。四地永亡，故得柔稱。又此三地能斷害伴羸劣隨眠，得名柔也。廣略不同，故諸教異。
疏：龍王得信忍者。
按仁王經，初、二、三地得不壞信，相同世間修施戒修，三品不同，總名信忍，而言龍者，化相而言，實大菩薩。故華嚴云：阿耨池龍出水給濟瞻部洲人，皆大菩薩。若不爾者，豈畜生身有得圣耶？若許，便違一切圣教。
疏：但為此日至法輪方轉者。
此釋外難。外難意云：為提謂等說法之日，有得圣者，何不當即名轉法輪，至五比丘，始名為輪？
答意如文。
問：經文自云提謂等眾得果大小各各不同，何故不名三乘同觀？
答：但言果別，不說同觀。
問：五比丘時，豈說同觀？
答：即下所引大般若云轉四諦輪，三乘果異。此即所觀四諦是同，名同觀也。復有釋云：法輪有二：一、化漸悟；二、被頓悟。三七日後，名為轉法輪，據化漸悟。若依頓悟，初七日等，亦得名轉。若不爾者，云何得言佛所施為，無非法輪？
問：初七日等，有得小果，何名為頓？
答：決定性等，頓學自乘，亦名為頓。
議曰：雖有此理，然未見文，說諸定姓，總名頓也。今以理準，法轉有二：一者、通行，三乘同觀四諦理故；二者、別行，三乘觀境，得果各別。三七日後，名轉法輪，據通行說。若凡施為，并名法輪，依別行言，亦不相違。
疏：毗濕縛藥者。
此云有功能藥，有云此言天馬耳，形如乾姜。
議曰：雖未見文分明譯處，以理而言，取前為正。一者、名寬；二者、疏主三藏聞傳，相傳非謬。此意說云：於諸丸散湯等之中，若置此藥，令余諸藥功能轉勝。於一切教置此三性了義之經，義乃顯了。余喻準此。
疏：婆羅痆斯者。
此乃河名，義無相當，故不翻也。
問：準菩薩念佛三昧經云波羅奈城，云何名河？
答：城從於河，立名無失。
疏：仙人墮處者。
按婆娑云：昔時有王，將諸婇女在園游觀，有五百仙人乘空而度，見已墮落。因立名焉。又按菩薩念佛三昧經第四云：於古仙住處三轉法輪。又大集經第二云：鹿野林中，仙人住處，轉正法輪。又轉法輪經論釋云：彼處常饒寂靜仙人，是故世尊在彼處轉。更有多文，皆同於此。
問：何乃相違？
答：大小乘異，法輪經論亦同大乘。
問：瑜伽、深密，文既言墮，為同小部？為取大乘？若同大乘，何乃言墮？
答：為二釋：一、隨轉理門，文言墮故；二、依大乘義，墮者即是住之異名。
疏：第三時中普為發趣一切乘者。
問：為要被三？為對一二？設爾，何過？二俱有失。若要被三，此法華經應非第三，無緣覺故。若不要三，何名為普？即小乘等，應名第三。
答：具明有空，被三根法，名之為普，非要一時有三所利，方得普名。且三性教，說所執無，余二性有，有無義足。說有，即當為趣二乘；說空，即當為發大者。空有具明，即當為彼久學菩薩，依斯說普，理亦無爽。法華第三，小乘非者，理可思矣。
疏：涅拌亦云醫教服乳等者。
問：按涅拌經，初醫服乳，喻於外道，客醫斷乳，及後教服，皆譬如來。如何有教同於外道？經言：初醫性復頑囂，亦復不知病起根原，復不善解風冷熱病一切諸患，豈我世尊有斯過耶？
答：慧日論云：此對外道執皆有我，為破此有，令入人空，且密說人空，義顯為小，初說法有。次破法有，密說法空。涅拌會中，方為顯說，除外道執有故說空，除聲聞執空故說有，以明佛性非妄計我故非有，有常等故非空，合第三時。
議曰：今觀疏論釋經意云，舉外道有我，喻說法有，然甚離也。觀經喻合，望初有教，殊不相當，取證三時，恐成誤矣，後當細披。
疏：若以偏圓等者。
小乘名偏，大乘名圓，從小向大，名依偏圓。有云偏約一機，名偏誤也。
疏：一果之證者。
不證小果，唯取大乘，名一果證。
疏：依善戒經至唯說有二者。
準下引文，先標後列。今此無標，作者墮時，不可齊一。
疏：六處殊勝者。
此出無漏種姓之體。言無始者，顯法爾義。六處殊勝，相傳三釋：一云、佛果根境，不過六故，但云六處。以實而言，佛十二處，今因中姓，與果殊勝，六處為因，因從果稱，云六殊勝。二云、此是有情內六根處，於六處中，有得佛果最勝功能，故名殊勝。三云、是第六意處，無始以來，殊勝種姓在其第六阿賴耶識意處之中，此第六處名殊勝六處。評其是非，如唯識鈔。
疏：無種姓人無種姓故等者。
問：按善戒經第一云：菩薩若無菩薩性者，雖復發心勤修精進，終不能得阿耨菩提。而無不言無性之人，一何增減？
答：善戒雖無，地持即有，故地持云：非種姓人無種姓故。余同善戒。疏引地持、善戒大同，而不具說，故亦無失。
疏：依有無等者。
言依有者，有行姓也。依無者，無行姓。依異者，二乘觀行得果等別，故別明之。依同者，二乘同斷惑障，同證生空，依此合說。言通者，即不定姓。通者，三乘圣種姓故。言就別者，不定性乘攝入三乘，更不別明。
問：二乘之人斷證等同，涅盤合明，菩薩亦爾，何乃別開？
答：煩惱分同，所知斷別，利鈍全異，何乃相例？余準此通。
問：三乘相望，皆有不同，何唯二乘相對名異？
答：實理應爾，但由同義。既對二乘，所以異義，不望菩薩。
疏：遠塵離者。
論有二釋：一云、由見所斷諸煩惱轉，得離系故，名為遠塵。由彼隨眠得離系故，說名離垢。二云、以現觀時，有麤我慢，間、無間轉，名之為塵。若遍了知，所取能取，所緣平等，即彼斷滅，故說遠塵。一切見道所斷煩惱，隨眠斷故，說名離垢。
問：按莊嚴論，即是大乘見道位收。彼第七云：離垢者，見道所斷煩惱滅故，菩薩爾時名遠塵離垢，得法眼凈。大論四種皆能發心，廣如入道次第中辨。
疏：此經至亦同涅拌者。
問：既有小草，經何不被？
答：下談乘差，說言小草，非法華會得有彼器。
若爾，何名普為一切？
答：談法功能，具說於法，如前已說。
疏：諸論雖說圣亦回心等者。
有回心已，即受變易，有未受者，論據即受。說圣回心，經依未受，故言未入。正性生者，此人雖曾行二乘行，未得小果，聞大乘經，即發菩提。
疏：正性離生者。
正性有二義：一者、涅盤；二者、圣道。見所斷惑，為眾惑本，猶如生食為眾病本，名之為生。圣道能斷，名為離生。又大般若三百七十八云：以何為生？以何為離？佛言：菩薩以一切有所得為生，以一切無所得為離。又四百八中，以生食等而為喻也。
問：何故前釋般若不同？
答：前依瑜伽、對法等論，通三乘釋，般若唯依菩薩以明，望義異也。
議曰：入見道中未得涅拌，云何正性取涅拌耶？雖復證得一分真理，涅盤之義未建立故。又般若云：以無所得，名之為離。無所得者，無分別智。準此後解，正性應善，更思撿余。
疏：勝鬘經至無聞我，義全不同，云何總合為一宗耶？
答：今據分同，非說一切，又計我別，然有我同，約斯為宗，故亦無失。自余問答，皆仿此也，恐繁不述。
問：四阿含等，六宗之中，各是何攝？
答：阿含即是第三宗收，釋論第二，法有宗攝，毗曇、梵網入第一宗，四分亦當第三宗義，思屬可悉，故不繁言。
疏：雖說於有，不違於空等者。
意說依圓，二性名有，不說遍計，亦是有收，故不違空。不違有義，翻此應悉。
疏：滿宗所收者。
問：莊嚴遠塵，即是小果被彼，何非半教所收？
答：經唯被小，名為半教。今既不爾，故非半收。
若爾，若應有作不攝。
答：通明小義，何非有作？
疏：以一乘為宗者。
一乘之中，根本方便皆通教、理、行、果四種。然古德釋，略有四師：一云、以萬善之因為此經宗。所以然者，經皈一乘，一乘即因故。乘以運載為義，果更無進，故大品云：是乘從三界出，至薩婆若中住。既言於住，明非進義。
問：此經初分明因，後門辨果，云何偏以因乘為宗？
答：後章辨果，為成前因，以行一乘之因，得壽量故，舉果成因，以因為宗。
二云、以果為宗。所以然者，夫欲識經宗，宜觀經題。題云妙法者，謂如來靈智體也。陶冶塵滓，眾塵斯盡，故名為妙。堪為物軌，所以稱法。自因已來，麤法未盡，不得稱妙，故以果德為此經宗。是以釋迦玄音始唱，嘆佛智慧甚深，多寶贊善，稱大慧平等，即其證也。
三云、具以一乘因果而為宗義。前分明一乘之因，後章明一乘之果，故借蓮華為喻者，此華不有而已，有即華實俱含。此經不說而已，說即因果雙辨。
四云、以無所著而為經宗。
問：何以知然？
答：中觀論云：推求諸法，有亦無，無亦無，亦有亦無亦無，非有非無亦無，是名法性。故因果不可得，即是妙法。又法華論云：引導眾生，令離諸著。著有四種等。故有著者，不名妙法；無所著者，乃是經宗。又經云：是法不可示，言辭相寂滅等。此證非一。又曰：此經始終，具有四句：一、因乘非果乘，即證子乘車直至道場；二、果乘非因乘，佛自性大乘是；三、雙用因果為乘，即合前二句；四、非因果為乘，謂是法不可示等。前三句為乘用，第四句為乘體，故說上三句，皈於非因非果。
議曰：初且非理。此經論云下，顯因果相，開、示、悟果，入一是因。等，正明一乘，果若非乘，何須明此開、示、悟三？又唯識論云：諸佛究竟，樂利樂他。樂利樂他，豈非運義？又佛自運，窮未來際，此之自運，何不名乘？不以增進解乘義故。然大品云薩婆若中位者，約自行滿一相而說。
二、亦不可。即此經云：乘是寶乘，直至道場。此證甚多。因中煩惱，體是塵滓，可不名妙。因無漏行，既非塵滓，何不名妙？只以因行名之為乘，不以因惑而為乘故。
三、理少通，然不取彼方便因果，義乃不備。此經佛語舍利等云：汝等所行，是菩薩道。道者，因也。方便若非是大乘因，云何得言是菩薩道漸漸得成佛？
四、亦難詳。若無所著以為宗者，何得乃言此經宗耶？豈余圣典許執著耶？若云諸法寂滅，言因果等，豈非著者？若爾，諸法非言。言非著者，豈非是言？若是言者，言非所著，亦是其著，何得名宗？若云言非所著，寄之以顯，而不依執，何非宗者？前言因果亦寄而明，不於彼執，何即為過？
又云前三為用等者，用不離體。體既是宗，何獨棄用？亦應體不離用，體亦非宗。若云體者而非因果，因果既非，更以何法而為體耶？若云離言而不可說為因果者，亦應離言而不可說體與非體。若寄談之，既得名體，何即不得為因果耶？彼此異因，理不可得，粗述大略，余繁不敘。
疏：三、經品得名等者。
本釋具疏，略敘古云：若依佛經，但立一名，法華論明一部始終，有十七種名。
議曰：論明十七，乃是無量義經別名，何關於此？若云彼經即此法華故，故十七名屬法華者，彼即法華，已說畢，或何乃更須說法華耶？體用而言，理即不障。不爾，即有如前之失。設彼即此，云何言得依經？但一經中，自云名無量義等，列三名故。又古德云：梵音之中，含正及妙。是以什公、法護法師各取一種。今合前二，更加兩名，謂真法、好法。然佛之道未曾邪正，為對內外二邪，故立為正。言妙真好，對麤偽惡，義意亦然。
問：既有四名，何獨稱妙？
答：凡有三義：一、經有妙文，無正等稱，如云我法妙難思，是乘微妙，即其事也。二、妙是精微深遠之稱，立於妙名，即稱嘆義，即云我法妙難思等。三、就義推，夫正以形邪受稱，妙以轉麤得名，宜以九十六法為邪，五乘稱正。五乘雖正，正下而由麤，一乘之法，乃稱為妙。不得云外道為麤，五乘為妙，亦不得云五乘為邪，一乘為正。外道之法，形於佛法，其猶石與玉，五乘之與一乘，皆同是玉，但玉有精麤，故以五乘為麤，一乘為妙也。
議曰：真法、好法既非佛言，不可人情而以加也。窮將不可，雖以三義證取妙言，以理論之，隨取皆得。菩薩言既含正妙兩義，譯主隨意，取以標名，不可於中強定優劣。既以相形立於正妙，五乘形外，為妙何乖？劣乘對勝，為邪何失？亦如四真四俗諦故，不可以經有妙之言即證經題，經中亦云是大乘等，應證題名為大乘耶？此既不許，彼何即取？但是譯者隨標以言，未皆定也。
疏：應云妙法白蓮華經者。
問：智度論云：陸生中，須曼華為第一；水生中，青蓮華為最上。今者何故取下白華喻上妙法？
答：青蓮華形相乃妙，故喻如來之眼；白華眾色為勝，故譬於斯經，欲顯此經義明白故，諸法本故。余如疏辨。
疏：無別白字者。
奔荼者，義當白華，梵題之中，不別言白。
疏：與辨中邊三種無上亦不相違者。
此遮伏難。難一乘體即是無上乘。中邊論中：無上乘者，境、行、果三，而為其體。何故今此唯用行、果？故會意云：三種無上，即行、境、果。今雖行、果，義亦攝境，故不違。
疏：能詮之教，名權方便者。
法性離言，由佛愍生，於後得智方便施設能詮之教，為有情說故，但能詮皆權方便，此釋不取教為一乘之所以也。
疏：總覽經文等者。
此即第三、解法華體。第一、唯以行果為體，第二、依論及。初以教、理二為妙法體，尋文可悉。
疏：悲智所誘，名衣裓等者。
問：云當以衣裓，從舍出之。後更思惟，乃至當設方便等。準彼經文，不以衣、機。衣、機若是二乘因行，何不用耶？
答：此敘古釋，非疏主意。
此亦不然，豈有過者，便指古人？
答：疏主解彼衣裓等文，云果化喻，故知此處非疏主意。又復本師親承疏主，相傳不謬。
疏：上來三乘猶居二乘。於中復二：初明非正，後唯菩薩。思準可悉。二云、又復此經，至名蓮華等者，此即斷取教等四種，如文易了。蓮華二義，至第二疏，如彼廣明。
疏：教、行并開敷等者。
由論說云：開敷出水，名為蓮華。不作此言，恐違論旨。此釋外難，難意可詳。
疏：況論釋名非解於此者。
設外人云我依論者，設縱依論，猶闕一義，況復本論無時至故知差舛者。
此意說云：元本問者是莊嚴幢，偈中何故答無盡意？又無濟轍，從訖經是。
議曰：考尋古釋，皆存一理，然依理教，但取三分。夫將說法，必有由序，驚駭物情，令生信意，乃為正說之由漸故，故有序分。物起凈心，澄情渴仰，佛隨器說，故有正宗。有情無盡，佛悲莫窮，冀傳不息，有流通也，斯乃理矣。
按佛地論釋佛地經，開有三分，雖釋一經，可為通軌，余經亦有三分勢故。又道安法師判大小乘經皆有三分，故取三分也。雖取三分，取三分之中，而有多類，至於優劣，如疏所斷。又有古德泛言序者，總有二種：一、經前序；二、經後序。經前序者，即，是正宗前。經後序者，如是我聞等，是佛說經後，方教置故。
疏：遵古法師判二分者。
問：此釋如何？
答：理亦難究，若言得益，即是正宗。亦宗，舉動施為，皆悉佛事，佛事遠近，皆有益故。若言授記得證發心等，方名益者，應不名正宗，無上益故。若云鶖子悟解一乘，何得非益者？彌勒發問，文殊為答，眾疑亦遣，何不名益？若言文殊雖答，未見佛說，疑心猶在，不得稱益，亦應鶖子在尚未得記，不名正宗。又佛地論判經三分，亦違彼也。熟思。
疏：智積還等者。
議曰：引此證彼八品為正宗，恐成返唾。所以然者，多寶本意，來聽法華，及至出時，說經已訖，出何所益？若言本來祗為勸證，不言聽法者，若爾請歸，亦為不可，勸證之事，而未畢故，又違經文。經自說云：為聽法故，塔踴其前。準此經文，證十九品為正宗也。若爾，智積何事請歸？聽未訖故，斯亦無失。智積下根，不測上圣，隨自心請，亦何違理？更熟思之。
問：既云：為聽法故，而踴現前。即前八品定不得名以為正宗，云何疏斷初解為勝？
答：夫言經者，序、正、流通，并總名經，雖復不聞序、正兩分，聽於流通，名為聽經，亦復何失？由斯之理，疏斷初解，以為正也。然但不得引請還事，證八為正，過如前辨。
疏：證之果因者。
之者，助詞，意明令彼證得於果，而及得因。
疏：序成就者。
問：皆是序，何故第一獨得序名？
答：雖標總稱，即是別名，如十一色，此經七喻，眼境名色，初彰喻名，此亦同彼。
疏：二、眾成就者。
余經未必具有四種，故標勝言。
疏：第四、隨順威儀成就者。
問：與眾成中，威儀何別？
答：聽說二別。
疏：見能照等者。
光為能照，萬八千量是所照境，六趣、三寶、涅拌等事，名為所照。
疏：如大術等經者。
問：按大術經，佛報母恩，天上所說。如是等言，佛臨寂滅，方乃教置。時既懸隔，何以會通？
答：始終為論，始從天上，爰至金棺，重起而說，總為一經，即如華嚴、大般若等，此類非一。
疏：立之所以者。
又按智度、百論等中，外道經初，先標兩字，所謂阿憂，阿之言無，憂之言吉，無所不吉，故名無吉。有傳釋云：阿字同前，憂者，有也。一切諸法，不過有無，故以標攝。今顯異彼，置如是等。
問：經由佛說，為簡外道，置如是等，戒亦佛言，何不置簡？
答：古有解云：戒等之法，為內信說，不假須安，經通為俗，故置如是。
議曰：此釋不然。如遺教經等，既通於俗，何無如是？此類非一，實義合有，略故無也。準諸廣律，有如是等。
疏：三妙觀者。
厭離有為，求於菩提，深念有情三心是也。
疏：清凈增上力等者。
按無性攝論第七云：清凈者，即善根力。增上者，大愿力。第二句全，即堅固力。雖遇惡友，方便破壞，終不棄舍大菩提心，所修善法，念念增進。不生喜足者，即心進力。齊是名為最初修行。
三無數劫者，釋後二句。
議曰：有人判為總有四力，今觀頌意，但只有三。第四力者，準於釋文，似結於前，非是別明心進之力。然設進取者，理亦無失。然疏主意，取三力也。
何以為證？
答：即次云善根為體等。如次三力，如文可悉。
疏：證四不壞信者。
問：為一切圣道，為唯見耶？
答：通一切道，四果皆得。
問：四種何別？
答：如瑜伽論九十八云：又四證凈，預流果中唯說為凈，於余學果說圓滿凈，於最上果說為第一圓滿清凈。
問：云何不有壞？
答：能信之心堅固無動，即前論云：深固根本，於余生中亦不可引，無虛誑故。設在余生，於佛善說法毗奈耶，畢竟無轉，故名證凈。廣如彼說。
疏：信為手等者。
舍能捐惡，牙噬能擔集，二利能積一切功德，由斯義同，故取為喻。
疏：七圣財等者。
元意財，謂珍寶等，令心悅故；二、增長財，謂按摩等，長養四大故；三、吉祥財，五月五日等，續命衣等；四、住持財，宅舍等，是所住持故。
疏：眾善因之俶落者。
亦初始義。
疏：拔眾生出生死泥者。
異熟果如土，煩惱若水，業類如泥人。
疏：大車無輗等者。
㔁炫論語疏云，案考工記，車之職有拍車、大車、羊車，無小車。小車非周禮之車，名大車亦非周禮大車，直二車相對，名大小耳。禮言拍車者，拍者，長也。古書伯仲之字皆作拍，此車大於羊車，故以拍為名。羊者，善也，說文說善美之字皆從羊故。鄭玄云：羊車、拍車、山車、大車，平地載任之車。羊車所用未詳，輗穿轅端著之，乃無文也。蓋舊相傳為然，以輗軏相類之物，皆是施軛之處，以拍車大而難制，其輗應穿轅之端，更著木於上而為之。羊車小而易制，其軏直因轅之端而節之也。
疏：左傳茍有，總合為一，數雖有五，并明謗故。有云五*謗分五，三疑三寶，各合為一，名為十五。
議曰：不及於前，二三一一，釋如是周。五*謗一一，釋便不備。且如第一離增益謗，然不能遮損減等故，故五合一，二三別開。
疏：不同前二者。
非外道故，不同於初。非極成故，不同第二。由無我執，有自在德，名為大我，即阿難也。如世說言，不自伐功，其功更大。由悟無我，自在逾增，故名大我。
疏：有三阿難等者。亦如帝釋千名，非即自多。舊人解云：有三阿難，文殊師利將大乘阿難於鐵圍山間，結集大乘三藏，余二阿難集二三藏。疏不取此。
疏：多聞、聞持等者。
按佛地論釋云：無量經典，初、中、後分，皆能聽受，故名多聞。隨所聞義，皆能憶持，令不忘失，故名聞持。數習文義，令其堅住，是故說名其聞積集。
議曰：如次聞、思、修三慧也。
疏：然根五義等者。
一、所依勝；二、能生勝；三、相續勝；四、自在勝；五、莊嚴勝也。又按對法論云：又由六相，耳於聞聲中最勝，非識等。何等為六？一、由生因，耳能生彼故；二、由依處，聞依耳故；三、由無動轉，耳常一類故；四、由自在轉，不待緣合，念念生故；五、由端嚴轉，由此莊嚴所依身故；六、由圣教，如經中說，耳能聞聲故。如是所說六種相貌，於識等中皆不可得。
疏：以二為門等者。
耳、意二種而為門也。
問：耳不得名，理乃無失，云何意識不言取聲，但說耳耶？
答：耳不得名，云但聞聲，不遮意也。
若爾，何故瑜伽論說聞謂比量，豈意聞聲唯比量耶？
答：瑜伽據意聞名而說，實亦得聲，故亦無爽。
疏：諸余佛土至為佛事等者。
問：按上生經，彌勒入首楞嚴三昧，放於光明，光明之中有般若等現。亦如招手，前人解意。豈非依色，有名等耶？
答：依多分說，色等有名，少不足說，更思。
疏：隨墮八時等者。
晝夜八時，或八囀聲時。直、非直等，略有三釋：一、約教相明，長行名直，頌名非直。二、依十二分教而說，契經名直，以初略說，未巨細故。余之十一，備明周至，委曲而談，名為非直。三、從所詮，名詮自性，稱為直說；句詮差別，言非直說。
議曰：第二釋中，若約委具、非委具辨，違瑜伽論。論云：不了義經者，謂契經、應頌、記別，世尊略說，其義未了，應當更釋。準此三分，皆非委備，云何言一名為直說？若云不約具與非具，名直、非直者，更據何理作斯判耶？故難詳也。又契經中有通、別二，而不分別，雷同而言，亦成疏略，實義應言別相契經、應頌、記別，名為直說。未委具故，余名非直，義周至故。
疏：已能善入等者。
無性釋云：或依德跡，或共了知，謂彼已能善入大乘。或即於此已極善入，故名已能善入大乘。此顯已得諸陀羅尼辨財功德，於大乘義能持能闡者。
解云：謂彼菩薩內有善入解大乘教義道德行跡。跡是安足之處，德是施名之所，由內有德，故名善入。德名外彰，名共了知。謂彼已能等者，釋前德跡。或即於此等者，釋前共了陀羅尼辨財。如次顯上德跡共了，總由此德，名為善入。余文悉。
又體大者，甚深高廣，無上故大。
疏：彼增上生等者。
談實菩薩實不說法，聞者為言，菩薩為說，約此故言增上生也。然有余釋與此稍別，如本疏及法苑決釋。
疏：譬如天等者。
如人於天或鬼神處求乞論咒，此人夢中雖無耳識，於意識上論咒顯現，故知夢人意識不能分別鬼神所說論咒、所見論咒，明自心現。
疏：我從成道等者。
按大般若，佛告善現等言：我曾於此不說一字，汝亦不聞，當何所解？何以故？甚深般若，言說等皆遠離故。由此於中說者、聽者皆不可得。又新華嚴頌云：諸佛無有法，佛於何有說？但隨其自心，謂說如是法。
疏：如母嚙指，子生喚解者。
按汝南先賢傳云：周惕者，安成人，母身有疾，其亦有疾。若在野，母須見，嚙指便至。又孝經援神契其城致浮珍，固其宜也。
問：若實不說，如何說云我所說法，如手中葉等？
答：為增上緣，令他得益，如手葉等，名為說也。
問：無性為許諸菩薩等有言說不？若許有者，不合難言：如何菩薩能說有？兩俱不成。
答：云增上生者，亦自、他兩失。若不許說，亦為不可。
非唯大悲及離戲論，何不說耶？
答：菩薩理說。言不說者，但為非是說經之人，由佛加被，令遣作緣，而不言說，非是一切言語皆無。余有處言，五人說經，皆依此會。
議曰：今按佛地，佛唯三法，而不說法，論既明言，理無致惑。準無性論，出於教體，但取問者所變為體，意存唯識，復顯菩薩非說經人，云增上生，令他得解，不言菩薩元總無言，故釋善入大乘等云：得陀羅尼辨財功德，於大乘義能持能闡。若總無言，何名能闡？若爾舉喻，豈不矛盾？
答：喻證菩薩而不說經，不證菩薩總無言也。意言，天鬼為增長緣，取能求者自心所變論咒等法而為其體，不取天等論等為體，不障天等余時之中得說論也。斯亦何過？
若爾，疏主豈不解彼文？
答：非不悟也。取彼菩薩非是說經之人，故言不說，不是總言菩薩無說。又彼文隱，取義而談，云不說法。若不爾者，既有本質，何故唯取能聞所變，不取能說？約此之理，故言不說也。更思。
疏：謂余相續差別識故者。
即說法者，是聽法余，相續即身。自心之上，所說之法種種不同，名為差別。令余差別，翻準應悉。
問：云何般若、華嚴等經皆言不說？
答：依法性言，更有多釋，如唯識鈔。
疏：此中二解至綺互解釋者。
不說法家，會說法文。說法之家，會不說法文。如唯識鈔。
疏：說教時分，有二義者。
問：說聽究竟，共相會遇，義旨無殊，何故分二？
答：乍觀似同，理實有異。初約說聽所為事畢，雖多剎那，總名一時；後依說聽感應時同，名為一時。
問：設不就彼說聽究竟，而言一時，復有何過？
答：如初說字，次談於名，後方言句，乃至部等，時皆有異，云何言一？故知依彼事畢稱一。故佛地論云：說聽究竟，總名一時。若不爾者，字、名、句等，聽說時異，云何言一？
疏：如夢所見，謂有多等者。
按無性攝論所引頌云：處夢謂經年，寤乃須臾頃，故時雖無量，攝在一剎那。又西域傳云：有隱士，結廬屏跡，博習伎術，究極神理，能使瓦礫為寶，人畜易形，但未能馭風云，陪仙駕。閱圖考古，更求仙術，其方曰：
夫神仙者，長生之術也。將欲求學，先定其志，筑建壇場，命一烈士執長刀，立壇隅，屏絕息言，自昏達署。
求仙者，中壇面坐，手按長劍，口誦神咒，收視返聽，達明登仙。是人既得仙方，訪烈士，營求曠歲，未諧心愿。後得烈士，先與人傭力，艱辛五歲，迷失一日，遂被笞辱，又無所得，悲號巡路。隱士見命，數加重賂，潛行陰德，感激其心。烈士屢求效命，以報知己。
隱士曰：我求烈士，彌歷歲時，幸而會遇，奇貌應圖，非有他故，愿一夕不聲耳。烈士曰：死尚不辭，豈徒屏息？於是設壇場，受仙法，依方行事，坐待日曛。曛暮之後，司其務隙，隱士誦咒，烈士按銛刀，殆將曉矣，忽發聲叫。是時空中火下，煙焰云蒸，隱士疾引此人入他避難。已而問曰：誡子無聲，何以驚呴？
烈士曰：受命後，至夜分，惛然若夢，變易更起，見昔事主躬來慰謝，感荷厚恩，忍不報語。彼人震怒，遂見殺害。更受中陰身，自顧嘆惜，猶愿歷世不言，以報厚德。遂見托生南印度大婆羅門家，乃至受胎、出胎，備經苦厄。荷恩荷德，忍而不言。洎乎受業冠婚，喪親生子，每念前恩，忍而不語。宗親戚屬咸見怪異，年過六十，而有一男。妻謂曰：汝可言矣。若不語者，當殺汝子。我時惟念：已隔生世，自愿衰老，唯此稚子，因止其妻，令無殺害，遂發此聲耳。隱士曰：我之過也。此魔嬈耳。烈士感恩，悲事不成，憤志而死。
疏：是不相應等者。
問：長等依色立，隨依色處收，時依五蘊施，何不從依攝？
答：長等但依色，從別色處收，時依總法立，故不相應攝。故佛地論云：即是有為法上假立分位，或是心上分位影像，依色心等，總假立故，是不相應行蘊所攝。
疏：諸經中有說相續者等者。
此牒文難。
問：頗有唯說剎那時耶？
答：有華嚴等云佛以一音，即其事也。
問：疏何不言？
答：亦方隅爾。或一音言，而含多義，謂一剎那，或一無漏，并名一音，故疏不言。
疏：凈、穢可定知者。
所變之土，不過二種，故可知定。眾生根性，萬品不同，故難準也。
疏：覺有三義等者。
又按大般若第三百六十五，總有八釋，今舉後三義，即三覺：一、於三世法及無為法，一切種相無障智轉；二、如實開覺一切有情，令離顛倒惡業眾苦；三、能如實覺一切法相，所謂無相，故名佛陀。如次配疏三覺無失。又華嚴經第六偈云：於實知真實，非實知非實，善解真實際，故號為正覺。此略不舉覺他義也。
疏：如睡覺等者。
疏意可悉。有余德云，佛陀之名，含於二義：一、是覺義，無明如睡，斷無明盡，如睡夢覺；二、是開義，愛染如水，蓮華沒水，未能得開，斷除愛染，如華出水，方得開敷。
議曰：觀彼論勢，疏解為勝，夢覺自知夢前更事，余即不委，故喻自覺。華開氣馥，令他聞見，故喻覺他。以後二喻，配前二覺，文義順也，故本釋善。
疏：如所有性等者。
一切真俗諸法自性，名如所有。如所有者，指斥言也。此諸法性，智悉能知，舉境顯智，名如所有。又釋云：如謂真如，證如之智，名如所有，即根本智。故瑜伽論七十七云：如所有性者，謂即一切染凈法中所有真如。又釋：若如其所有，一切諸法皆能緣之，名如所有，即後得智。
議曰：初二釋善，理明義備，有所憑故，智者思之。
疏：盡所有也者。
一切真俗所有諸法差別之義，名盡所有。盡所有者，指斥言也。此差別法，智悉能知，舉境顯智，名盡所有。又釋云：備攝有無，名盡所有，智悉能知，名盡所有智，即唯後得。故瑜伽論七十七云：盡所有性者，謂諸雜染清凈法中所有一切品別邊際。又釋：若盡者，滅益？
答：憑之申理，既說應化非佛非說，故知法佛可名真佛，故彼論云：非非法者，真如無我，相實有故，一切圣人依真如法清凈得名。故知法佛名為真佛。佛既名真，合名真說。故疏引彼稱贊大乘而以為證。有云疏主引般若論，證法佛說乖論意者，不悟深旨，妄為彈斥，應細思之。
疏：住小圣凡夫觀丈六而無盡者。
二乘之人，名為小圣，四善根前及余一切凡夫之類，總名凡夫，但見丈六。又按西域傳云：有婆羅門，聞釋迦佛身長丈六，常懷疑惑，未之信也，乃以丈六竹杖欲量佛身，於杖端出過丈六。如是增高，莫能窮實，遂投杖而去。因植根為林竹，修勁被山滿谷，因號斯處為杖林焉。
疏：劬師羅長者。
按經音義，此云妙音。
疏：古因解圣住等者。
吉藏法師云：住有二種：一者、身住；二者、心住。身住有四：一、化處住，十方諸佛等有國土；二、異俗住，三世諸佛多棲止伽藍；三、未舍壽分住，佛未答魔王啟請，壽命無量，由答啟請，則唯留八十，余皆舍之；四者、威儀住，謂行、住、坐、臥悉名為住。二、就內德論住，亦有四種：一者、天住，謂住布施、持戒等；二、梵住，謂住四無量心；三、圣住，謂住空、無相、無愿三昧；四、佛住，住愿、十力等果地眾德。如來具此內外八住。
疏：二、謂退凡者。
凡有二義：一、未得圣者，名之為凡。有經說云，王宮人等，并得初果。二、謂非王家人親屬，凡庶名凡。
問：何未至佛，王宮豫下乘？
答：敬法重人，顯為後軌，亦猶迦葉聞佛涅拌，欲起神通赴涅拌所，而思之曰：我今最後見於世尊，豈可以通而往彼耶？此顯珍敬，王亦如之。
疏：古人有說，置千王等皆謬者。
問：古人所說，非無典據，如智度論、律、毗婆沙、仁王等經，說各異故，何得總撥為謬說耶？
答：設彼等說，皆敘彼俗，不正說也，故疏不取。
疏：自、他二化俱說等者。
山佛自化，城他王化。舉自化處，顯利於緇；說他化處，明益於素。
疏：或教妙至有所表等者。
前解山城，俱喻教理，此即別配，山同出水，城類開敷，思之可悉。
疏：舍衛豐其四德者。
謂豐多聞、解脫、財寶、欲境。
疏：古說此經合居四處者。
疏雖不說，準理而言，處既有四，說即有三：初、二同疏；三者、後，居穢土說，故成三矣。
疏：今解至說唯在二等者。
問：之品，既在空說，無盡菩薩云何右膝著地請佛？
答：經本不同，多無右膝著地之語。設縱有者，理亦無違。地者，依持之義，膝踞於華，名為著地。
疏：因緣之經等者。
因有三種，謂因事、因請、因戒。此即因請。
疏：贊證、因亦利之者。
此釋外難。外難意云：一乘正逗聲聞，鶖子可請。既不被於菩薩，二圣何陳？故今答云：因利益故，所以請也。由贊壽量及持經等，等品，證益不同。既有斯利，菩薩故請。
疏：聲聞、凡夫等者。
定性之人，遠塵離垢；不定性者，發菩提心。
疏：圣者菩薩等者。
然無生忍，初地亦得。今所明者，非初地也。若初地忍，即合凡夫菩薩所得。既言圣者，故知余地。
疏：有化聲聞等者。
問：意證報土二乘是化，今滿慈子見居穢剎，何須化為？又佛地論但說報土佛菩薩等化為聲聞，不言化土。今引滿慈，恐成虛設。
答：疏意談經有化之事，非即以證二土之化，但通言耳。
疏：十五、人王眾者。
有本云人天眾者，天字，誤也。有云天對人來，實無天也。此釋誤也。
疏：此眾二徒者。
徒者，徒轍，有此相對之徒轍也。二二合之，總成三對，如次可悉。
疏：後眾次第者。
問：前第三門所列名字，與此第四，何故不同？
答：此眾多德，互立一名。由此多寶為聽證來，分身諸佛為證開集，前後互明，故無失也。
疏：依乞等者。
比丘乞食，須具五義：一者、不得詐現異相；二者、不得說己有德；三者、不得高聲現威；四者、不得瞻相吉兇；五者、不得說有所得驚動人心。又真諦云：食有五種：一者、盜食；二者、債食；三者、許食；四、家法食；五、自在食。初、戒定慧三種俱無；二者、三學隨有一種，而無余二；三、具三學；四、有學圣；五、無學者。
疏：跋陀十六人者。
即上生經所說跋陀十六人也，非此經中所列跋陀。
疏：一心等者。
同心觀佛，希聞妙旨，同一見解，八圣道同，余可知矣。
問：慶喜于時身居有學，解脫何同？
答：前首言乃是結集者置。集法之時，已得解脫，所以言同，或從多言。
問：二乘之智，如盲摸象，各各不同，何名一見？
答：後得等異，根本無差，故名一見。
疏：真諦三釋大者。
彼有三喻：猶如大王，智德尊高，勝一切人；喻如山海，形量大故；猶如大軍，兵眾多故；稱之為大，如次為喻。
疏：合為六者。
非是全取，前之二三，取前五解，加名稱大，而為六釋，除智論初。
議曰：可總為七，取智論初，九十五種外道之中，最為大故。
疏：四、凈命者。
離諸邪命事，乃名凈命。邪命有四：一者、仰口，謂占相星月等；二者、下口，謂自種植貿易等事；三者、方口，謂騁國四方，通致使命；四者、尖口，或云經口，諸辦等，準俱解脫。望十五句，總名為得。慧解脫者，隨準知之。然疏意云，由成二句，是以能得諸功德故，故名為得。
疏：攝取所應作者。
問：猶修供養，云何名為已作所作？
答：自位滿故，名已作所作。為報佛恩，更修供養。
疏：過上下界者。
下，謂欲界；上，色、無色。定、散不同，開合為二。
疏：攝取上上功德者。
問：何故初、後二門之中，正智解脫皆言無為，第二門中即言解脫謂神通耶？
答：解脫之名，通於二義，由伏定障，方得神通，亦名解脫。古隨義釋，不同何咎？即第十四、至心自在，前後不同，準此可悟。
疏：宗義配之者。
但以宗徒義意配之，非論本意及真實理須此配也。
疏：十二由經等者。
問：結集之首，乃是慶喜，何言不同？
答：且初結集界內外二，自茲已後，諸部傳異，故不同矣。言唯慶喜，據初從多，思之。
疏：修苦樂行者。
於郁頭藍等處學非想等定，名為樂行。對苦名樂，彼定不與樂相應故。
疏：上時者。
有云：西方俗時而有三種：一者、熱際；二者、雨際；三者、寒際。今此尊者，熱際時生，故名上時，亦猶雨眾外道而立名焉。
疏：無滅，佛黨弟者。
傳釋云：亦號此尊名半頭天眼。古釋半頭之言，由失肉眼，後得天眼，半頭已上，悉能照矚，名半頭眼。復有釋云：肉天具有，名全有眼，由闕無一，故名半頭。
議曰：按智度論云：阿泥盧豆邊，清凈不雜煩惱習，聲聞緣覺習結氣，是故漏盡智不凈。
疏：經五不死者。
一、釜煮不死；二、鏊爍不燋；三、水不溺；四、魚腹不爛；五、刀破不傷。
疏：因共佛論者。
本外道也，後逢如來，求欲論義，自為其主，矯立宗言，言不受一切法。此矯意云：既立宗云，不受一切，佛若難我，我皆不受。佛返徵云：汝為自受此知見耶？為不受乎？彼聞斯責，即知墮負，請皈出家。此難意云：若自受者，即違自宗，宗言不受一切法故，豈汝此見非一切耶？若言不受，兩俱不成，俱知此見汝之起故，云何不受？又夫宗者，違他順己，汝自不受，何得名宗？若言我宗不許，何成俱過者？設爾，亦有世間相違，及隨一過。
疏：放牛十一事者。
一、知色；二、知相；三、知刮刷；四、知覆瘡；五、知作煙；六、知好道；七、知所宜所；八、知度處；九、知隱處；十、知留乳；十一、知養牛主。如智度論第二具明。
疏：滿慈子者。
有云：尊者父母，江邊祠天，求乞於子，設以華香，供養梵天，感夢寶器，因得是子。滿本愿故，故名滿也。
疏：執日等者。
此尊者六年處胎，傳有二因：一云、曾塞鼠穴，時經六日；二、昔曾為王，召一沙門處於門外，經於六日，忘不處分，故招斯過。
疏：進趣止息，名為無學者。
問：如俱解脫，理即可然。慧解脫人，定未圓足，云何得云滿足止息，得無學名？
答：據自分位，所得足故，即名無學，不約練根轉修勝定。若不爾者，從滿身中，以不勝故，即便命終。
又按大乘方便經第一云：菩薩先在兜率天時，以天眼觀摩耶夫人命根滿十月已，余有七日在。爾時，菩薩便從兜率天來。菩薩以方便知摩耶夫人命根欲盡，故來下生，非菩薩咎。
疏：父母等、將皈等者。
意說闥婆本非人類，如何父母而言取歸？