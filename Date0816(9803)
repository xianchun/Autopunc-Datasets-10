成汭，淮西人。少年任俠，乘醉殺人，為仇家所捕，因落發為僧，冒姓郭氏。亡匿久之，及貴，方復本姓。唐僖宗朝，為蔡州軍校，領本郡兵戍荊南，帥以其凶暴，欲害之，遂棄本軍奔於秭歸。一夕，巨蛇繞其身，幾至於殞，乃祝曰：苟有所負，死生惟命。逡巡，蛇亦解去。後據歸州，招集流亡，練士伍，得兵千餘人，沿流以襲荊南，遂據其地。朝廷即以旄鉞授之。是時荊州經巨盜之後，居民才一十七家，汭撫輯凋殘，勵精為理，通商訓農，勤於惠養，比及末年，僅及萬戶。汭性豪暴，事皆意斷，又好自矜伐，騁辯淩人，深為識者所鄙。
初，澧、朗二州，本屬荊南，乾寧中，為土豪雷滿所據。汭奏請割隸，唐宰相徐彥若執而不行，汭由是銜之。及彥若出鎮南海，路過江陵，汭雖加延接，而猶怏怏。嘗因對酒，語及其事，彥若曰：令公位尊方面，自比桓、文。雷滿者，偏州一草賊爾，令公盍不加兵，而反怨朝廷乎！汭赧然而屈。累官至檢校太尉，封上穀郡王。楊行密以兵圍鄂州，汭出師以援鄂，淮寇乘之，以火焚其艦，汭投江而死。天祐三年夏，太祖以汭歿於王事，上表於唐帝，請為汭立廟於荊門，優詔可之。
杜洪者，江夏伶人。鍾傳者，豫章小校。唐光啟中，秦宗權凶焰飆起，屢擾江、淮，郡將不能城守。洪、傳各為部校，因戰立威，逐其廉使，自稱留後，朝廷因而命之。及為楊行密所攻，洪、傳首尾相應，皆遣求援於太祖；太祖遣朱友恭赴之，大破淮寇於武昌，二鎮稍寧。及行密乘勝急攻洪、鄂，洪復乞師於太祖；太祖命荊南成汭率荊、襄舟師以赴之。未至夏口，汭敗溺死，淮人遂陷鄂州，洪為其所擒，被害於廣陵市，時唐天復二年也。天祐三年夏，太祖表請為洪立廟於其鎮，優詔可之。太祖即位，詔贈太傅。先是，鍾傳卒於江西，其子繼之，尋為楊行密所敗，其地亦入於淮夷。
田頵，本揚府之大校也。朱延壽，不知何許人。唐天祐初，楊行密雄據淮海，時頵為宣州節度使，延壽為壽州刺史。頵以行密專恣跋扈，嘗移書諷之曰：侯王守方，以奉天子，古之制也。其或逾越者，譬如百川不朝於海，雖狂奔猛注，澶漫遐廣，終為涸土，不若恬然順流，淼茫無窮也。況東南之鎮，楊為大，塵賤刀布，阜積金玉，願公上恒賦，頵將悉儲峙，具單車從。行密怒曰：今財賦之行，必由於汴，適足以資於敵也。不從。時延壽方守壽春，直頵之事，密遣人告於頵曰：公有所欲為者，願為公執鞭。頵聞之，頗會其志，乃召進士杜荀鶴具述其意，復語曰：昌本朝，奉盟主，在斯一舉矣。即遣荀鶴具述密議，自間道至大梁。太祖大悅，遽屯兵於宿州，以會其變。不數月，事微泄，行密乃先以公牒征延壽，次悉兵攻宣城，頵戎力寡薄，棄壁走，不能越境，為行密軍所得。延壽飛騎赴命，邇揚州一舍，行密使人殺之。
其後，延壽部曲有逸境至者，具言其事。又云：延壽之將行也，其室王氏勉延壽曰：今若得兵柄，果成大志，是吉凶係乎時，非係於吾家也。然願日致一介，以寧所懷。一日，介不至，王氏曰：事可知矣！乃部分家仆，悉授兵器，遽闔中扉，而捕騎已至，不得入。遂集家屬，阜私帑，發百燎，合州廨焚之。既而稽首上告曰：妾誓不以皎然之軀，為仇者所辱。乃投火而死。
趙匡凝，蔡州人也。父德諲，初事秦宗權為列校，當宗權強暴時，表為襄州留後。唐光啟四年夏六月，德諲審宗權必敗，乃舉漢南之地以歸唐朝，仍遣使投分於太祖，兼誓戮力，同討宗權。時太祖為蔡州四面行營都統使，乃表德諲為副，仍領襄州節度使。蔡州平，以功累加官爵，封淮安王。匡凝以父功為唐州刺史兼七州馬步軍都校。及德諲卒，匡凝自為襄州留後，朝廷即以旄鉞授之。作鎮數年，甚有威惠，累官至檢校太尉、兼中書令。匡凝氣貌甚偉，好自修飾，每整衣冠，必使人持巨鑒前後照之。對客之際，烏巾上微覺有塵，即令侍妓持紅拂以去之。人有誤犯其家諱者，往往遭其木檟楚，其方嚴也如是。光化初，匡凝以太祖有清口之敗，密附於淮夷，太祖遣氏叔琮率師伐之。未幾，其泌州刺史趙璠越墉來降，隨州刺史趙匡璘臨陣就擒。俄而康懷英攻下鄧州，匡凝懼，遣使乞盟，太祖許之，自是附庸於太祖。及成汭敗於鄂州，匡凝表其弟匡明為荊南留後。是時唐室微弱，諸道常賦多不上供，惟匡凝昆仲雖強據江山，然盡忠帝室，貢賦不絕。
太祖將期受禪，以匡凝兄弟並據藩鎮，乃遣使先諭旨焉。匡凝對使者流涕，答以受國恩深，豈敢隨時妄有他誌。使者復命，太祖大怒。天祐二年秋七月，遣楊師厚率師討之。八月，太祖親領大軍南征，仍請削匡凝在身官爵。及師厚濟江，匡凝以兵數萬逆戰，大為師厚所敗，匡凝乃燔其舟，單舸急棹，沿漢而遁於金陵。後卒於淮南。初，匡凝好聚書，及敗，楊師厚獲數千卷於第，悉以來獻。
匡凝弟匡明，字讚堯，幼以父貴，一子出身，為江陵府文學。及壯，以軍功曆繡、峽二州刺史。成汭之敗，其兄匡凝表為荊南留後。未至鎮，而朗、陵之兵先據其城矣。匡明領兵逐之，遂鎮於渚宮。天祐二年秋，太祖既平襄州，遣楊師厚乘勝以趨荊門。匡明懼，乃舉族上峽奔蜀，王建待以賓禮。及建稱帝，用為大理卿、工部尚書。久之，卒於蜀。
張佶，不知何郡人也。唐乾寧初，劉建峰據湖南，獨邵州不賓，命都將馬殷討之，期歲未克，而建峰為部下所殺，軍亂，鄰寇且至。是時，佶為行軍司馬，屬潭人謀帥，曰：張行軍即所奉也。佶不得已而視事，旬日之間，威聲大振，寇亦解去。乃謂將吏曰：佶才能不如馬公，況朝廷重藩，非其人不可。因以牘召，殷亦不疑，稟命而至。佶受拜謁，禮畢，命升階讓殷為帥。佶即趨下率眾抃賀。乃自請率師代殷攻邵州，下之。復為行軍司馬，垂二十年。殷果立勳，甚德佶。開平初，殷表佶為朗州永順軍節度使，累加檢校太傅、同平章事。乾化元年夏四月，卒於位。詔贈侍中。
雷滿，武陵洞蠻也。始為朗州小校，唐廣明初，王仙芝焚劫江陵。是時，朝廷以高駢為節度使，駢擢滿為裨將，以領蠻軍。駢移鎮淮南，復隸部曲，以悍獷趫健知名。中和初，擅率部兵自廣陵逃歸於朗，沿江恣殘暴，始為荊人大患矣。率一歲中三四移，兵入其郛，焚蕩驅掠而去。唐朝姑務息兵，即以澧朗節度使授之。累官至檢校太傅、同平章事。滿貪穢慘毒，蓋非人類。又嘗於府署浚一深潭，構大亭於其上，每鄰道使車經由，必召宴於中，且言：此水府也，中有蛟龍，奇怪萬態，惟餘能遊焉。或酒酣對客，即取筵中寶器亂擲於潭中，因自褫其衣，裸露其文身，遽躍入水底，遍取所擲寶器，戲弄於水面，久之方出，復整衣就坐，其詭誕如此。
及死，子彥恭繼之。蠻蜒狡獪，深有父風，燼墟落，榜舟楫，上下於南郡、武昌之間，殆無人矣。又與淮、蜀結連，阻絕王命。太祖詔湖南節度使馬殷、荊南節度使高季昌練精兵五千，遣將倪可福統之，下澧州，與潭兵合。先是，滿塹沅江，以周其壘，門臨長橋，勢不可入。殷極其兵力，攻圍周歲，彥恭食盡兵敗，間使求救於淮夷。及淮軍來援，高季昌逆戰於治津馬頭岸，大破之，俄而攻陷朗州，彥恭單棹遁去。馬殷擒其弟彥雄及逆黨七人，械送至闕，皆斬於汴橋下，時開平二年十一月也。
史臣曰：成汭、鍾、杜、田、朱之流，皆因否運，雄據大藩，雖無濟代之勞，且有勤王之節，功雖不就，誌亦可嘉，若較其誠明，則田頵、延壽斯為優矣。匡凝一門昆仲，千里江山，失守藩垣，不克負荷，斯乃劉景升之子之徒歟！張佶有讓帥之賢，雷滿辱俾侯之寄，優劣可知矣。