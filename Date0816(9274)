爾時，佛告諸大眾言至猶如微妙真金之山。
僧亮曰：猶有疑佛不垂慈救，罪不得滅。當知無定相者，定罪以煩惱為定也。無定定者，無定疑心，疑心定者，一斷不起。
爾時，世尊出八種聲至禮敬畢已，卻坐一面。
僧亮曰：言大王者，不直稱名，懼其喜過，漸開其心也。無上大師者，知佛慈等，真一切智也。
智秀曰：第五、佛命大王以定其心。
爾時，佛告阿闍世王言至心則放逸，無惡不造。
僧亮曰：王不發菩提心，罪不可滅。發心者，由見凡夫之過。此二十事，說凡夫之過也。
僧宗曰：第六、為王說法也。有十一翻，此即第一，先命觀二十事，就身為其相既淺，如似伏惑。
阿闍世言：如我解佛所說義至必定當墮阿鼻地獄。
僧亮曰：上雖說戒等五法無常，王憂罪障也。
大王！如汝所言父王無辜至若九非者，則應無罪。
僧亮曰：第二、為說生、法二空，其觀既深，如似斷惑也。
寶亮曰：此下別為王說法，先開五門，後更以五階釋此門也。此即第一門，就假名義中說法，以除其罪，謂若能解萬法虛假即空，而有為妄有，罪何從生？虛其心故，則無實罪也。
大王！色有三種：過去、未來至云何說言定入地獄。
僧亮曰：以五門破定罪相，成王所解也。第一門，說是假名，無有定相。
僧宗曰：第三翻，就三世分之，則無罪也。
大王！一眾所作罪業至汝獨云何而得罪耶。
僧亮曰：第二門，明：一者、心念教能殺人；二者、心口殺；三者、具身口殺。王不具三業，故罪輕也。
僧宗曰：第四翻，明三業具則罪重；但有心口，而無身業，罪則輕也。
寶亮曰：第二、明罪福不在因緣中。
大王！頻婆娑羅往有惡心至云何而言定入地獄。
僧亮曰：第三門，明惡有下、中、上也。下者，謂彼怨我，我還以惡報也；中者，無恩於我，以惡加人也；上者，有恩於我，又加其惡。王是下惡也。
僧宗曰：第五、舉昔業緣起富羅山事。
寶亮曰：第三、明先王以宿業所招，非其創罪之始。
大王！眾生狂惑凡有四種至若非本心，云何得罪。
僧亮曰：第四門，明殺有三，謂：重者，邪見殺也；中者，瞋殺也；下者，貪殺也。王以狂亂心殺，故非定也。
僧宗曰：第六、舉貪狂以遣其心也。
寶亮曰：眾生作罪，皆由不自在故，若能識此罪源，則無罪矣。
大王！譬如幻師，於四衢道至諸佛世尊知其非真。
僧亮曰：第五重門也。
僧宗曰：第七、有六譬，證上第二，生、法二空，故罪不可得也。
寶亮曰：第五、有十譬，法體性空無自性，故殺無定。
大王！殺法、殺業、殺者、殺果至雖復因王，王實無罪。
僧亮曰：重顯前第二門也。
僧宗曰：第八、證上第四，王但知殺，而身不自殺，則無罪也。
寶亮曰：釋上第二，因緣中無罪性也。
大王！如王宮中常敕屠羊至於父先王生重憂苦。
僧亮曰：重顯前第二門也。
寶亮曰：釋上第三門，宿業中無罪也。
大王！世間之人是愛僮仆至王不自在，當有何咎。
僧亮曰：重顯前第四門也。
僧宗曰：第九、成上第六，罪由貪狂。
寶亮曰：釋第四門，貪狂也。
大王！譬如涅盤非有非無至無有見者則無果報。
僧宗曰：第十、舉世諦涅盤，是有說有罪。
常見之人則為非有至非有非無，而亦是有。
僧亮曰：重顯前第五門也。
寶亮曰：釋上第五門，萬有體空，無性罪也。於有慚愧者，則是非有。何以爾？既生慚愧心，達萬法體虛，故於人為無罪也。若於無慚愧者，是則非無也。受果報者，名之為有，謂無智人終日構因得果，是以不無也。空見之人則非有者，謂於此人便無性報也。有見之人非無者，謂於報相者，便不無果報也。有有見者，謂計常之人為有也。無有見者，若無向執相，終無果報也。常見之人者，此是解常之心，故於此人為無也。無常見者，若觀生死，令佛盡作無常，則不無果報之生死也。常常見者，此是計常之人，不無於惡果也。以見義故者，經天身者，因中說果耳。
僧宗曰：前言為闍世住者，義現於此。
說是語已，即以種種至了了見佛性，猶如文殊等。
僧亮曰：初九行半，嘆佛；次六行，自發心也。前九行半中，初三行，總嘆口四業；次一行半，別嘆不惡口；次一行，嘆不綺語；次二行，說語之益物也；次二行，嘆慈悲也。
爾時，世尊贊阿闍世王至者，如雜華說。
僧亮曰：贊述所嘆也。
僧宗曰：備行三行，其德則喻如嬰兒，亦是化嬰兒也。此品有三段：第一、譬佛；第二、從不知苦樂以下，譬菩薩；第三、又如嬰兒以下，譬眾生。明昔所以須說五乘之教也。
寶亮曰：此品有五段：第一、明佛自作嬰兒；第二、明菩薩作嬰兒；第三、明佛方便為化；第四、明佛說二乘之果，以為真極；第五、明為斷見者，說有實眾生也。
善男子！云何名為嬰兒行至斷於無常，是名嬰兒行。
僧宗曰：第一譬也。
又嬰兒者，不知苦樂至而作聲聞、辟支佛乘。
僧亮曰：方便誘引，不即法實，以業為譬。下是其正體。如來菩薩，以譬嬰兒者，義似嬰兒，廣其非行體也。何者？解脫中云：如來有嬰兒行，無有是處。此之證也。亦可佛菩薩是嬰兒行本，名嬰兒行也。
僧宗曰：第二譬也。
又嬰兒行者，如彼嬰兒至然此黃葉實非金也。
僧亮曰：第三譬，為說三十三天之樂，以免三涂苦也。
木牛、木馬、木男、木女至男女想故，名曰嬰兒。
寶亮曰：木牛即第四譬，為說二乘果也。木男即第五譬，為斷見者，說有眾生也。
如來亦爾，若有眾生至亦皆同汝得是五行。
僧亮曰：先總以三法為譬：楊葉譬人天乘四果，牛馬、人天等一乘，男女譬眾生，啼哭譬造惡業。三十三天者，別合楊葉。所以明者，凡著有不說涅盤。眾生厭時至二乘之實，則合牛馬。所以然者，以厭生死者，不說人天因也。有斷不斷者，智煩惱斷，習不斷也。已下類爾。非金中生金想至而說為凈，總合上四果為凈。於非牛馬作牛馬想至說非道為道，總合四乘為道。說假名眾生，合男女，別墮邪見，墮斷滅也。是故如來說有眾生者，說假名眾生，除其斷見。於眾生中作眾生想者，說計我者，普也。於眾生破眾生見者，明說假名眾生，亦破常見，不但此也。