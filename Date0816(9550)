上堂，僧問：壁立萬仞，還許商量也無？
師云：壁立萬仞，不許商量。
進云：也知和尚赤心片片。
師云：既知，更問個甚麼？
進云：恁麼則真個壁立萬仞去也。
師云：吃飯咬著一粒沙。
進云：若然者，卻許學人進前三步也。
師云：你不會，卻退後三步始得。乃云：摩竭提國，猶在半途；少室峰前，全無巴鼻。談玄說妙，好肉剜瘡；舉古明今，拋沙撒土。爭似饑餐渴飲，閑坐困眠，從教四序推移，都不干預我事。雖然如是，也須實到這個田地始得。只如實到這個田地底，如何親近？喝一喝，云：灸瘡瘢上不可更著艾炷去也。
上堂，舉：南泉示眾云：文殊、普賢昨夜三更相打，每人與二十棒，趁出院也。趙州出眾云：和尚棒教誰吃？泉云：王老師過在甚處？州乃作禮。
師云：南泉無過，口能招禍；趙州禮拜，草賊大敗；徑山不管，結案據欵；文殊普賢，且過一邊。
上堂，僧問：今佛放光明，助發實相義。如何是放底光明？
師云：你吃粥來麼？
進云：學人已吃粥了也。
師云：還見麼？
進云：未審還當得也無？
師云：元來不見。乃云：今佛放光明，助發實相義。拈起拄杖云：過去諸佛、現在諸佛、未來諸佛盡在徑山拄杖頭上同時放大光明，照十方法界，直得山河大地、萬象森羅一時稽首。作麼生是實相義？卓一下，云：向下文長，付在來日。
上堂，舉：僧問同安：如何是和尚家風？安云：金雞抱子歸霄漢，玉兔懷胎向紫微。僧云：忽遇客來，將何祗待？安云：金果早朝猿摘去，玉華晚後鳳銜來。
師云：同安家風，不妨奇怪。徑山家風，又且不然。或有人問：如何是和尚家風？即向佗道：齋時一鉢和羅飯，禪道是非都不知。忽遇客來，將何祗待？蒸餅不托。
解夏上堂，拈拄杖云：百二十日夏，日日無空缺，露柱逞神通，燈籠呈丑拙。徹不徹？卻來棒頭為汝決。卓一下。
上堂，僧問：心佛俱亡時如何？
師云：賣扇老婆手遮日。乃云：心佛不二，物我一如。若實得一如，則不見有物我之名；若實得不二，則不見有心佛之相。既不見有心佛之相，則全心即佛，全佛即心；既不見有物我之名，則全物即我，全我即物。茍於日用二六時中如是證入，則若心若佛，若我若物，七顛八倒，悉得受用，便能拈一莖草作丈六金身，將丈六金身卻作一莖草。直饒如是，切忌向徑山門下過，椎折你腰，莫言不道。
上堂，舉：教云：更以異方便，助顯第一義。
師拈拄杖卓一下，云：這個是異方便，那個是第一義？擲下云：大蟲褁紙帽，好笑又驚人。
上堂，舉：鏡清問玄沙：學人乍入叢林，乞師指個入路。沙云：還聞偃谿水聲麼？清云：聞。沙云：從這入。鏡清於此得個入處。五祖師翁云：果是得入，一任四方八面；若也未然，輒不得離卻這。
師云：若要真個得入，直須離卻這。下座。
雙槐居士鄭禹功為佛燈禪師入塔請陞座：沿流不止問如何，真照無邊說似佗。離相離名人不稟，吹毛用了急須磨。佛燈法兄禪師二十年持此吹毛活人天眼，離相離名，摧邪顯正，橫拈倒用，不犯鋒鋩，一周佛事已圓，直是光前絕後。
乃顧視大眾云：今日一會，正是佛燈禪師再秉吹毛，為諸人入泥入水，全提時節。還有知恩者麼？若有，功不浪施；其或未然，徑山不免葛藤，更舉一個古話。昔日疏山和尚造壽塔了，監院來白疏山，山問：你將多少錢與匠人？監院云：一切在和尚。疏山云：為將三錢與佗？為將兩錢與佗？為將一錢與佗？若道得，與吾親造塔。監院無對。時羅山和尚在大嶺住庵，監院到彼，羅山問：甚處來？監院云：疏山來。羅山云：近日有何言句？監院遂舉前話，山云：還有人道得磨？院云：未有人道得。山云：你卻回，舉似疏山道：大嶺聞舉，云：若將三文錢與匠人，和尚此生決定不得塔；若將兩文錢與匠人，和尚與匠人共出一只手；若將一文錢與匠人，帶累匠人眉須墮落。監院回，舉似疏山，山便具威儀望大嶺禮拜，嘆云：將為無人，大嶺有古佛放光射我此間。卻謂監院曰：汝去向大嶺道：猶如臘月蓮華。監院復持此語舉似羅山，山曰：早已龜毛長數丈。
師云：諸人還知二老落處麼？其或未然，徑山今日將古人今人攪成一塊去也。疏山一文、兩文、三文，雙槐居士湊成二百千，已為佛燈陳謝匠人了也，免致溢監院走來走去，問佗別人；臘月蓮華一朵，甚是希奇，佛燈禪師收歸窣堵波中，要作叢林標格；龜毛數丈，分付天并禪師，隨時受用。敢問大眾：且道徑山還在許也無？良久，云：數聲清磬是非外，一個閑人天地間。
上堂，僧問：有佛處不得住時如何？
師云：住則挆根。
進云：無佛處急走過時如何？
師云：起動闍黎。
進云：教學人向甚麼處行履？
師云：脫卻籠頭，卸卻角馱。
進云：三千里外逢人不得錯舉時如何？
師云：錯！錯！
問：一百二十日夏已滿，出門或有人問：如何是徑山道底？且作麼生答佗？
師云：徑山曾道甚麼來？
進云：爭柰喚作竹篦則觸，不喚作竹篦則背！
師云：你作麼生會？
僧喝一喝，云：三十年後，大有人笑在。
師云：何必三十年後？即今大有人笑你。乃云：尋常向你諸人道：喚作竹篦則觸，不喚作竹篦則背。不得向舉起處承當，不得向意根下卜度，不得下語，不得良久。或有人問：畢竟如何？向佗道：也無畢竟，也無如何。正當恁麼時，四楞塌地掇在諸人面前，眼辦手親底一逴逴得，便能羅籠三界，提拔四生；其或未然，自是你諸人根性遲鈍，且莫錯怪徑山好。
上堂，舉：肇法師云：諸法不異者，豈曰續鳧截鶴，夷岳盈壑，然後為無異者哉？云門大師道：長者天然長，短者天然短。又云：是法住法位，世間相常住。乃拈起拄杖云：拄杖不是常住法。師遂拈起拄杖召大眾云：剜出眼睛，甚麼處見肇法師不異底法？敲出骨中髓。甚麼處見云門大師常住底法？擲下云：分身兩處看。下座。
上堂，僧問：我宗無語句，實無一法與人時如何？
師云：五味饡秤鎚。
進云：何故外揚家丑？
師云：你為甚麼舌頭拄地？
進云：卻被和尚引著。師便打。
問：乾峰示眾云：舉一不得舉二，放過一著，落在第二。意旨如何？
師云：駱駝尾上釣冬瓜。
進云：還許學人轉身吐氣也無？
師云：許你轉身，你如何吐氣？僧進前噓一聲。
師云：這弄泥團漢。
進云：只如云門道人從天臺來，卻往徑山去，又作麼生？
師云：老鼠吃鹽。
進云：恁麼則知佗滋味。
師云：速禮三拜。乃云：久雨不曾晴，豁然天地清。祖師門下事，何用更施呈？
上堂，舉：僧問云門：如何是正法眼？門云：普。又僧問風穴：如何是正法眼？穴云：瞎。
師云：二尊宿答一轉話，還有優劣也無？若道有優劣，真個瞎；若道無優劣，真個普。畢竟如何？云在嶺頭閑不徹，水流澗底太忙生。
張侍郎至，上堂，僧問：大顛為韓文公趁卻首座，意旨如何？
師云：鮎
魚上竹竿，一日一千里。
進云：學人未了，乞師垂慈。
師云：更要第二杓惡水在。
進云：只如首座也扣齒三下，過在甚麼處？
師云：過在扣齒處。
進云：莫謗佗首座好。
師云：你見個甚麼道理便恁麼道？
進云：誰知遠煙浪，別有好思量？
師云：你莫謗徑山好。
進云：今日侍郎或問和尚春秋多少，又且如何？
師云：向佗道百十二歲。
進云：喚作謗徑山得麼？
師云：你又謗侍郎也。乃云：古人道：我宗無語句，實無一法與人。恁麼道，早是通身浸在屎窖了也，那堪更蹋步向前如之若何，問向上向下、三要三玄、銀盌盛雪、北斗藏身，意旨如何？豈不是屎窖傍邊更掘屎窖？雖然如是，若於屎窖中知些氣息，方知三世諸佛、歷代祖師、天下老和尚、古往今來一切知識，盡在屎窖轉大法輪；其或未然，切忌向屎窖著到。
上堂，舉：馬祖與西堂、南泉、百丈中秋翫月次，祖指月云：正當恁麼時如何？西堂云：正好修行。百丈云：正好供養。南泉拂袖便行。祖云：經入藏，禪歸海，唯有普愿獨超物外。
師云：還知四大老落處麼？若也未知，聽取一頌：國清才子貴，家富小兒嬌。大家出只手，彼此不相饒。
上堂，僧問：具足凡夫法，凡夫不知時如何？
師云：好個消息。
進云：具足圣人法，圣人不會時如何？
師云：也好個消息。
進云：未審是甚麼消息？
師云：見人空解笑，弄物不知名。
進云：若不得流水，還應過別山。
師云：修山主來也。
問：一人在孤峰頂上無出身之路時如何？
師云：好個消息。
進云：和尚為甚麼一向壁立萬仞？
師云：你試向壁立萬仞處道一句看。
進云：攪長河為酥酪，變大地作黃金。
師云：且緩緩。乃云：一人在孤峰頂上無出身路，一人在十字街頭亦無向背，不是釋迦文，亦非維摩詰。若向這識得渠面目，方識得修山主道：具足凡夫法，凡夫不知；具足圣人法，圣人不會。圣人若會，即是凡夫；凡夫若知，即是圣人。還有識得者麼？若識得去，凡夫、圣人、孤峰頂上、十字街頭，只在這；若未識得，放待冷來看。
上堂，舉：僧問五祖師翁：牛頭未見四祖時，為甚麼百鳥銜華獻？祖云：富與貴是人之所欲。見後為甚麼不銜華獻？祖云：貧與賤是人之所惡。
師云：師翁恁麼答話，雖則善赴來機，爭柰語驚時聽。徑山亦有兩轉語，要與師翁相見，牛頭未見四祖時，為甚麼百鳥銜華獻？茅屋上安鴟吻。見後為甚麼不銜華獻？佛殿掘東司。
上堂，僧問：語默動靜總不干涉，非語默動靜亦不干涉時如何？
師云：自作自受。
師云：直饒恁麼，也不干涉。師便打，乃云：佛與眾生，本無異相，只因迷悟，遂有殊途。雖曰殊途，且迷時此個不曾迷，悟時此個不曾悟。所以道：譬如虛空，體非群相，而不拒彼，諸相發揮。茍能如是見得，方信道未離兜率，已降王宮；未出母胎，度人已畢，是真實語，是不誑語。若信得及，受用無窮；若信不及，亦在許。
上堂：舉一不得舉二，放過一著，落在第二。若是個吃飯知飽，飲水知渴底衲僧，不消云門出來打個之遶。既不許云門打個之遶，只今還有吃飯知飽，飲水知渴底麼？直饒有，也是黃龍精。
上堂，僧問：空手把鋤頭，步行騎水牛時如何？
師云：鱓
魚走入油甕。
進云：將謂胡須赤，更有赤須胡。
師云：人從橋上過，橋流水不流。
進云：只如傅大士向魚行酒肆接人，未審和尚向甚麼處接人？
師云：向一切處接人。
進云：未審接得幾個？
師云：只你一個漆桶不會。乃云：空手把鋤頭，飯有巴豆；步行騎水牛，蹴著腳指頭；人從橋上過，賺殺多少人！橋流水不流，卻較些子。若恁麼提得去，方信道彌勒真彌勒，分身千百億，時時示時人，時人俱不識。拍禪床，下座。
上堂，僧問：總不恁麼來時如何？
師云：動容揚古路，不墮悄然機。
進云：如斬一綟絲，一斬一切斷。
師云：家富小兒嬌。
進云：機輪轉處，作者猶迷。
師云：機輪向甚麼處轉？
進云：鷓鴣啼處百華香。
師云：引不著。
進云：和尚向甚麼處見普化？
師云：普化在甚麼處教我見？
進云：箭穿紅日影，方是射鵰人。
師云：也則引不著。乃云：箭穿紅日影，方是射鵰人。且道箭未離弦，紅日影邊還有這個消息也無？箭既離弦，這個消息落在甚麼處？若也知得落處，一鏃破三關，分明箭後路；其或未然，且歸弩下避。
上堂，舉：僧問芭蕉：不落諸緣，請師直指。蕉云：有問有答。
師云：芭蕉雖善用劍刃上事，子細檢點將來，大似日中逃影，辜負這僧。今日或有人問徑山：不落諸緣，請師直指。只向佗道：猩猩雖能言，畢竟是畜類。
上堂，僧問：祖師心印，狀似鐵牛之機則且置，只如九年面壁，明甚麼邊事？
師云：橫身當宇宙，誰是出頭人？
進云：只履西歸，還端的也無？
師云：不端的。
進云：也知和尚慣用此機。
師云：是。僧便喝，師亦喝，乃云：適來善修一喝，驚天動地；徑山隨後一喝，全無巴鼻。若向無巴鼻處會得，便解將一條斷貫索穿卻天下人鼻孔；若向驚天動地處承當，自己鼻孔卻被別人將一條斷貫索穿卻。正當恁麼時，如何免得此過？咄咄咄！沒處去，沒處去。
上堂，僧問：舉一不得舉二，放過一著，落在第二。學人上來，請師舉一。
師云：六六依前三十六。
進云：未審還真實也無？
師云：唯此一事實，余二則非真。僧禮拜。
師乃云：舉一不得舉二，放過一著，落在第二。只如鎮州蘿卜頭，未審靈照籃中還著得也無？若向這下得一轉語，昨日有人從天臺來，卻往南岳去；若下不得，雪峰道底。
上堂，舉：僧問六祖：黃梅意旨甚麼人得？祖云：會佛法人得。僧云：和尚還得否？祖云：我不得。僧云：和尚為甚麼不得？祖云：我不會佛法。
師召大眾云：還見祖師麼？若也不見，徑山為你指出。蕉芭蕉芭，有葉無丫，忽然一陣狂風起，恰似東京大相國寺三十六院東廊下北角頭王和尚破袈裟。畢竟如何？歸堂吃茶。
上堂，僧問：古人道：如人上樹，口銜樹枝，手不攀枝，腳不蹋樹，未審還有答話分也無？
師云：答話了也。
進云：學人問樹上話，和尚為甚麼向樹下答？
師云：只為你在樹下問。
進云：謾得大眾眼麼？
師云：灼然謾不得。
進云：只如樹子未生，消息未動，香嚴向甚麼處得這個話頭來？
師云：向你漆桶得來。
進云：只如和尚道喚作竹篦則觸，不喚作竹篦則背，還有為人處也無？
師云：無。
進云：恁麼則卻成虛設。
師云：虛設。乃云：如人上樹，口銜樹枝，手不攀枝，腳不蹋樹，樹下有人問西來意，答佗，則喪身失命；不答佗，又違佗所問。是時香嚴才恁麼道，便有個傍不肯底，喚作虎頭上座，出眾云：樹上即不問，樹下道將一句來。
師云：險。
香嚴呵呵大笑。
師云：險。徑山這兩險，有一險如天普蓋，似地普擎，有一險料掉沒交涉。還有揀得出者麼？若揀得出，非唯親見香嚴，亦使虎頭上座無安身立命處；如無，徑山將現成公案為你諸人下個注腳，喚作竹篦則觸，不喚作竹篦則背。
上堂，僧問：教中道：是真精進，是名真法供養如來。狗子既無佛性，喚甚麼作真法？
師云：只這無佛性，便是真法。
進云：據學人見處，又且不然。
師云：你試杜撰看。僧禮拜。
師云：只這禮拜，便是杜撰。乃云：是真精進，是名真法供養如來。狗子既無佛性，喚甚麼作真法？山僧道：只這無佛性，便是真法。諸人還信得及麼？若信得及，靈山一會，儼然未散；若信不及，直待當來問彌勒。
上堂，舉：僧問趙州：承聞和尚親見南泉，是否？州云：鎮州出大蘿卜頭。又僧問：萬法歸一，一歸何處？州云：我在青州作一領布衫重七斤。云居舜老夫道：鎮州蘿卜大，青州布衫重。要會個中意，雞向五更啼。
師云：云居恁麼道，大似熟處難忘。若是徑山即不然，鎮州蘿卜從來大，青州布衫斤兩明。衲子聚頭求的旨，卻似蚊蝱咬鐵釘。
上堂，僧問：仰山道：神通游戲即不無尊者，佛法須還老僧始得。未審佗據個甚麼道理？
師云：只知開口笑，不覺舌頭長。
進云：恁麼則今日卻被和尚笑也。
師云：揚聲止響作麼？
進云：神通游戲則不無尊者，佛法須還徑山始得。
師云：還見徑山麼？
進云：少賣弄。
師云：有眼如盲。乃云：神通游戲，仰山灼然不會；佛法要妙，羅漢灼然不知。雖然彼此不相知，要且各各無欠少。既無欠少，長者長法身，短者短法身，圓者圓法身，方者方法身，便恁麼悟去，方知長者不是長，短者不是短，圓者不是圓，方者不是方。既總不是，卻喚甚麼作法身？喝一喝，云：洎合停囚長智。
圣節上堂，拈香罷，忽雷震驟雨，遂云：震法雷，擊法鼓，布慈云兮灑甘露。即今法雷已震，法鼓已擊，慈云已布，甘露已灑，事上也合，理上也合。事理既合，且作麼生話會？下座與大眾到大佛殿啟建乾龍圣節。
上堂，舉：洞山問三峰庵主：汝名甚麼？主云：道膺。山云：何不向上道？主云：若向上道，則不名道膺。洞山深肯之。
師云：道膺向上道則不名道膺，既不名道膺，喚作向上道則不可。既不是向上道，且作麼生契得洞山意？良久，云：智者聊聞猛提取，莫待須臾失卻頭。
雪竇持和尚至，上堂，僧問：仰山道：東寺師叔若在，慧寂不受寂寞。只如今日雪竇和尚得得到來，未審如何祗待？
師云：古之今之。
進云：若恁麼，非唯徑山不受寂寞，亦乃一千七百大眾有賴。
師云：你見個甚麼道理？
進云：如兩鏡相照，洞無瑕翳。
師云：打破鏡來與你相見。
進云：只如兩口一無舌，即是吾宗旨，又作麼商量？
師云：抱橋柱澡洗，把纜放船。
進云：若是臨濟宗旨，又作麼生？
師云：合取狗口。乃云：仰山道：東寺師叔若在，慧寂不受寂寞。仰山只知有己，不知有人。徑山即不然，雪竇師叔若在，天下衲僧不受寂寞。何故？不見古雪竇有言：寒木在握兮全機可笑，秋水橫按兮半提可滅，使八極頂目者不自爭，衡見斯人兮駕御昂枿。
上堂：今朝四月初一，衲僧放下楖栗。雖然不許默照，須要人人面壁。既不許默照，為甚麼卻須面壁？不見白云師翁有言：多處添些子，少處減些子。
浴佛上堂：芭蕉無耳聞雷開，葵華無眼隨日轉。釋迦老子亦無生，每歲今朝浴一徧。既無生，又浴個甚麼？有條攀條，無條攀例。
上堂，僧問：道無方所，明之在人；法離見聞，斷之在智。不起一念，還有佛法也無？
師云：無佛法。
進云：為甚麼無佛法？
師云：為你住在那一念中。
進云：和尚向甚麼處見學人那一念？
師云：起也。乃云：不起一念，未是諸人放身命處；一念才生，如龍得水，似虎靠山。全體恁麼來，全體如是住。便恁麼領得去，更買百二十草鞵行腳始得。為甚麼如此？我王庫內無如是刀。
張侍郎請陞座，僧問：十方同聚會，個個學無為。此是選佛場，心空及第歸時如何？
師云：題目道甚麼？
進云：分明在目前。
師云：杜撰禪和，如麻似粟。
進云：爭柰一等共攀仙桂樹，要折蟾宮第一枝。
師云：這漢今日拕進云：雖然如是，今夏定作禪狀元。便禮拜。
問：侍郎見處何似去年？
師云：今年去年只隔三百六十日。
進云：莫謗侍郎好，侍郎無這個消息。
師云：既無這個消息了，因又亂道作甚麼？
進云：借人口說一兩句，又且何妨？便禮拜。
師乃云：借人口說得底，不干自己事；自己胸襟流出底，傍觀者有眼如盲，有口如啞。便恁麼領略得，作禪狀元也不難。直饒如是，始入得徑山門，未入得徑山室；若入得徑山室，禪狀元始用得著；禪狀元才用得著，儒狀元便用不著。敢問大眾：前面為甚麼用得著？後面為甚麼卻用不著？乃顧視左右云：還知徑山落處麼？若知徑山落處，禪狀元即是儒狀元，儒狀元即是禪狀元。即今拈卻禪與儒，且道當面一句作麼生道？要知死底張宣教，便是活底狀元爺。
結夏上堂：文殊三處安居，志公不是閑和尚；迦葉欲行正令，未免眼前見鬼。且道徑山門下今日事作麼生？下座後，大家觸禮三拜。
上堂，舉：僧問云門：如何是透法身句？門云：北斗藏身。
師云：云門老人恁麼道，只答得法身句，未答得透法身句。今日或有人問徑山：如何是透法身句？即向佗道：蟭螟眼放夜市，大蟲舌上打秋千。
上堂：今朝又是端午節，文殊善財忙不徹。殺人活人藥不靈，自添腦後三斤鐵。驀拈拄杖卓一下，云：觀音妙智力，能救世間苦。遂擲下云：是甚麼鐵蛇鉆入土？
上堂，舉：馬祖令智藏馳書上當山國一祖師，祖師開緘，見一圓相，即時索筆於中點一點。南陽忠國師聞，云：欽師猶被馬師惑。
師云：馬師仲冬嚴寒，國一孟夏漸熱。雖然寒熱不同，彼此不失時節。忠國師為甚麼卻道欽師猶被馬師惑？還委悉麼？無風荷葉動，決定有魚行。下座。
上堂，舉：國師道：語漸也，返常合道；論頓也，不留眹迹。云門云：拈槌豎拂，彈指時節。若檢點將來，也未是無眹迹。
師喝一喝，云：寐語作甚麼？遂舉起拂子，復彈指云：徑山即今舉拂彈指，若向這覓眹迹，入地獄如箭射。
上堂，舉：道吾示眾云：高不在絕頂，富不在福嚴，樂不在天堂，苦不在地獄。相識滿天下，知心能幾人？
師云：徑山即不然，高在絕頂，富在福嚴，樂在天堂，苦在地獄。誰知席帽下，元是昔愁人？
上堂，舉：睦州問秀才：先輩治甚經？才云：治易。州云：易中道：百姓日用而不知。不知個甚麼？才云：不知其道。州云：作麼生是道？才無語。州云：果然不知。
師云：秀才雖然無語，默契睦州，只是少末後一著。徑山當時若見睦州道：果然不知。但撫掌呵呵大笑，管取睦州不相虧。