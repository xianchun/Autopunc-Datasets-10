三、釋方便品二：初、釋品題法華文句釋題，其義有三：初、約字訓釋：方者，法也；便者，用也。法有方圓，用有差會，三權是矩是方，一實是規是圓。若智詣於矩，則善用偏法，逗會眾生；若智詣於規，則善用圓法，逗會眾生。譬如偏舉指以目偏處，是舉偏法以目智，宜用法以釋方，將用以釋便；若總舉指以目圓處，宜用秘以釋方，妙以釋便也。舉偏法釋方便，蓋隨眾生欲，非佛本懷。如經令離諸著，出三界苦，是故如來殷勤稱嘆方便。此義可釋他經，非法華意。又方便者，門也。門名能通，通於所通，方便權略，皆是弄引，為真實作門，真實得顯。功由方便，從能顯得名，故以門釋方便，如經開方便門，示真實相。此義可釋他經，非法華意。又方者，秘也；便者，妙也。妙達於方，即是真秘，點內衣無價之珠，與王頂上唯有一珠，無二無別。指客作賤人，是長者子，亦無二無別。如斯之言，是秘是妙，如經唯我知是相，十方佛亦然，止止不須說，我法妙難思，故以秘釋方，以妙釋便，正是法華之意，故言也。料簡云：初番釋者，是體外方便，化物之權，隨他意語；次釋，亦是體外方便，自行化他之不可得。以現在立過去，因過去立未來，現在既不住，過未亦無生，互檢互無，徹底空寂，但有微毫起處，皆從識生。今推既無，分別自滅；分別既滅，境界無依。如依水生波，依鏡現像，無水則波不起，無鏡則像不生。故知非關法有法無，但是識生識滅，如金剛三昧經偈云：法從分別生，還從分別滅，滅是諸分別，是法非生滅。如是洞達，根境豁然，自覺既明，又能利他普照。故經偈云：究竟離虛妄，無染如虛空，清凈妙法身，湛然應一切。是以世間麤浮，不於自身仔細明察，妙觀不習，智眼全盲，執妄迷真，以空作有，若能善觀，即齊諸圣。
三、以六義示身過患六：初、示身不凈是身不凈，穢惡充滿；
人身摩頂至踵，惟有三十六物，謂外相十二：發毛爪齒，眵淚涎唾，屎尿垢汗；內相十二：皮膚血肉，筋脈骨髓，肪膏腦膜。內含相十二：肝膽腸胃，脾腎心肺，生臟熟臟，赤白痰癊。大論明五種不凈：一、生處不凈，偈云：是身為臭穢，不從蓮華生。二、種子不凈，偈云：是身種不凈，父母邪想生。三、自性不凈，偈云：四大不凈聚，海水洗不潔。四、自相不凈，偈云：常流出不凈，如囊盛穢物。五、究竟不凈，偈云：諦觀於此身，終必歸死處。
是身為虛偽，雖假以澡浴衣食，必歸磨滅；
人身虛偽，毫無真實，茍不假以飲食衣服，澡浴涂拭，與諸已死，無有異也。獨不知，飲食徒以增其穢，衣服徒以掩其丑，澡浴徒以洗其垢，涂拭徒以飾其容。然此特虛偽，暫時相依而已，要當必歸磨滅，所謂養怨入丘塚，虛受多辛苦也。
是身為災，百一病惱；
此身四大合成，一大不調，則百一病生；若四大俱不調和，則四百四病俱時而生。
是身如丘井，為老所逼；
什公曰：丘井，丘墟枯井也。昔有人有罪於王，其人怖罪逃走。王令醉象逐之，其人怖急，自投枯井，半井得一腐草，以手執之，下有惡龍，吐毒向之，傍有五毒蛇，復欲加害，二鼠囓草，草復將斷，大象臨其上，復欲取之。其人危苦，極大恐怖，上有一樹，樹上時有蜜滴，落其口中，以著味故，而忘怖畏。丘井，生死也。醉象，無常也。毒龍，惡道也。五毒蛇，五陰也。腐草，命根也。黑白二鼠，白日黑月也。蜜滴，五欲樂也。得蜜滴而忘怖畏者，喻眾生得五欲蜜滴，不畏苦也。
是身無定，為要當死；
昔世尊問諸大比丘：汝等悉悟無常，皆當各陳所見。諸比丘輩，有答一年、一月、一日、一時、剎那剎那者，皆不契佛意。末一比丘言：出息雖存，入息難保。佛贊：善哉！是真悟無常者。故曰是身無常，為要當死。
是身如毒蛇，如怨賊，如空聚，陰、界、諸入所共合成。
什公曰：昔有人得罪于王，王欲密殺，篋盛四毒蛇，使其守護。有五怨賊，拔刀守之。善知識語之，令走。其人即去，入空聚落，便於中止。知識復言：此處是惡賊所止，若住此者，須臾賊至，喪汝身命，失汝財寶，宜速舍離，可得安隱。其人從教，即便舍去。復見大水，縛筏而渡，渡已安隱，無復眾患。王，喻魔也。篋，喻身也。四蛇，四大也。五怨賊，五陰也。空聚落，六入也。惡賊，六塵也。河，生死也。善知識教令走者，謂佛菩薩教眾生離惡魔，棄四大，舍五陰。眾生從教，雖舍遠三患，而未出諸入聚落，未免怨賊。復教令乘八正筏，度生死流；度生死流已，坦然無為，無復眾患也。
肇公曰：六情，喻空聚，皆有誠證，喻在他經。是故涅盤經云：觀身如四大毒蛇，是身無常，常為無量諸蟲之所唼食；是身臭穢，貪欲獄縛；是身可畏，猶如死狗；是身不凈，九孔常流；是身如城，血肉筋骨，皮裹其上，手足以為卻敵樓櫓，目為孔竅，頭為殿堂，心王處其中。如是身城，諸佛世尊之所棄舍，凡夫愚人常所味著，貪婬、瞋恚、愚癡羅剎，止住其中。是身不堅，猶如蘆葦、伊蘭、水沫、芭蕉之樹；是身無常，念念不住，猶如電光、瀑水、幻炎，亦如畫水，隨畫隨合；是身易壞，猶如河岸臨峻大樹；是身不久，虎、狼、鴟、梟、鵰、鷲、餓狗之所食噉。誰有智者，當樂此身？寧以牛跡盛大海水，不可具說是身無常、不凈、臭穢；寧團大地，使如棗等，漸漸轉小，如亭歷子，乃至微塵，不能具說是身過患。是故當舍，如棄涕唾也。
觀解者，能觀身如此，即是修觀也。
二、說當樂佛身二：初、標
諸仁者！此可患厭，當樂佛身。
夫法界創基，以去取為先；去取二門，以欣厭為要。茍或罔諳乎此，豈不以所當去者而取之，所當取者而去之乎？然而所當去取者，又有本有末，故其所欣厭者，亦有心有身。前示進身種種過患，且言其末，蓋雖末依本生，而本又藉乎末養，故觀道之士，先能厭其生死色身之末，則能解末以斷其本也。至於此文，示其所當欣樂，則本末而兼舉，身心而兩陳，故建言乃云當樂佛身，非以言其末乎？又曰從無量功德生，非以言其本乎？如是則當合以求之，以其所欣樂之本，以治夫所厭患之本，則其所厭患之末，不必去而自去；所欣樂之末，不必求而自得矣。
二、釋二：初、示所生之果所以者何？佛身者，即法身也。
肇公曰：經云法身者，虛空身也。無生而無不生，無形而無不形，超三界之表，絕有心之境，陰入所不能攝，稱贊所不能及，寒暑不能為其患，生死無以化其體。故其為物也，微妙無象，不可為有；備應萬形，不可為無；彌綸八極，不可為小；細入無間，不可為大。故能入生出死，通洞乎無窮之化，變現殊方，應無端之求。此二乘之所不識，補處之所不覩，況凡夫無目，敢措思於其間哉？聊依經誠言，麤標其玄極耳。然則法身在天而天，在人而人，豈可近舍丈六而遠求法身乎？
燈曰：佛有三身，曰法、報、應。法身為本有，此生佛之所公共者也；報身為修成，即今文從無量功德生是也；應身為現起，所謂水銀和真金，能涂諸色像，功德和法身，處處應現往是也。然而法身雖曰公共，其中須分隱顯，眾生因煩惱生死所覆，是故隱而不顯，惟諸佛修無量功德以生，是故顯而不覆，豈非報智為能顯，法身為所顯？故今文示法身，乃指所顯而言之也。下文示無量功德，指能顯而言之也。而肇公所注，法身為虛空身，約所顯言之可也。然而終不能與下章會合，使修者無所適從。又約應身而言之，應萬物不可為無。又曰在天而天，在人而人，此又混融之旨，非所以寓標本勸修之意也。
觀解者，所觀一境三諦，名為法身；能觀三觀一心，名為報身；境觀契合，能起大用，名為應身。
二、示能生之因三：初、總明法華經云：如其所得法，定慧力莊嚴。今言無量功德，標其定與福也。無量智慧，標其慧也。能嚴雖復無量，一言定慧與福，無斯而不備矣。
二、別明十二：初、從五分功德生從戒、定、慧、解脫、解脫知見生，
釋簽云：佛具五分法身：一、無作戒為戒身；二、無漏凈禪為定身；三、無漏智慧為慧身；四、三種解脫為解脫身；五、無生為解脫知見身。
觀解者，觀心之時，邪非不入，即戒身；妄想息滅，即定身；了了分明，即慧身；三惑圓伏，即解脫身；本自不生，亦復不滅，即解脫知見身。
從慈、悲、喜、舍生，
四無量心，具如初門：一、慈無量心，能與佗樂之心，名之為慈。若行者於禪定中，念眾生令得樂時，心數法中生定，名為慈定。是慈相應，心無瞋、無恨、無怨、無惱，善修得解，廣大無量，遍滿十方，名慈無量心。二、悲無量心，能拔佗苦之心，名之為悲。若行者於禪定中，念受苦眾生令得解脫時，心數法中生定，名為悲定。是悲相應，心無瞋、無恨、無怨、無惱，善修得解，廣大無量，遍滿十方，是為悲無量心也。三、喜無量心，慶佗得樂，生歡悅心，名之為喜。若行者於禪定中，念眾生令離苦得樂歡喜時，心數法中生定，名為喜定。是喜相應，心無瞋、無恨、無怨、無惱，善修得解，廣大無量，遍滿十方，是為喜無量心。四、舍無量心，若緣於佗無憎無愛之心，名之為舍。行者於禪定中，念憎愛眾生令得舍時，心數法中生定，名為舍定。是舍相應，心無瞋、無恨、無怨、無惱，善修得解，廣大無量，遍滿十方，是為舍無量心也。
從布施、持戒、忍辱柔和、勤行精進、禪定解脫三昧、多聞智慧諸波羅蜜生，
肇公曰：禪，四禪；定，四空定；解脫，八解脫；三昧，三三昧。此皆禪度之別行也。諸，即上六度也。波羅蜜，秦言到彼岸。彼岸，實相岸也。得無生以後，所修眾行，盡與實相合，無復分別也。
如上所解。
肇公曰：七住以上，則具六通，自非六通運其無方之化，無以成無極之體。
肇公曰：天眼、宿命智、漏盡通，為三明也。
止定，觀慧，此釋由來舊矣，獨不知有漸次不定圓頓三種止觀，其包括者大，籠罩者遠，自非老成宿學，而莫能通，學者宜盡心焉。
從十力、四無所畏、十八不共法生，
從斷一切不善法，集一切善法生，
從如是無量清凈法生如來身。
諸仁者！欲得佛身，斷一切眾生病者，當發阿耨多羅三藐三菩提心。
如是長者維摩詰為諸問疾者如應說法，令無數千人皆發阿耨多羅三藐三菩提心。
夫萬法雖多，性相而已。性相分岐，由乎悟迷，自其法身一性而觀，則生佛莫不同；自其迷悟染凈而觀，則生佛莫不異。得不以其法身之性本同，而染凈迷悟之相有異哉？故自其法身而言之，謂之眾生即佛可也，佛即眾生亦可也；自其染凈迷悟而言之，則生佛昇沉之相隔，不啻乎霄壤之懸。是則崇事於斯道者，豈可不翻迷以為悟，滌染以為凈哉？然而雖則翻迷為悟，非離迷而有悟，乃即迷以成悟，滌染為凈，亦非異染而有凈，乃即染以為凈也。如眾生苦果之身，既從無量系縛愚癡之所生，而諸佛法身，則即系縛愚癡而為功德智慧矣。眾生苦報之身，從貪欲、散亂、愚癡、系縛、無記之所生；諸佛法身，則即貪欲以為清凈等矣。眾生苦報之身，從慳吝、毀禁、瞋恚、懈怠、散亂、愚癡之所生；諸佛法身，則即慳吝以為布施等之所生矣。方其迷而為眾生，居六弊此岸也，則以慳吝、毀禁等為世間之一大樂境，將謂微此則不足以成世間事，不知樂是苦因，迷為染本，沉生死海，莫此為甚。及其悟，而翻向之迷，而染者以為之凈，則蕭然於萬累之表，解脫於三空之域，又不勝其樂之無央也。故維摩云：婬、怒、癡即是解脫，無離婬、怒、癡以求解脫。又曰：六十二見為如來種。眼、耳、鼻、舌、身、意皆為凈土，生死即涅盤，煩惱即菩提。凡此經文，皆即迷而悟，即染而凈之明證也。讀是經者，可不務諸？
三、釋二：初、釋品題取義題顯，具足應云，準例下，亦應加問疾二字，文無者，譯人之略也。論此中問疾，如來應即遣文殊，庶賓主兼美，砧椎相扣，今先遣弟子菩薩者，不惟顯維摩才辯殊勝，亦欲彰文殊方堪酬對。若密意者，正以此經說在方等，適當彈偏斥小，嘆大褒圓，故敘如來先遣弟子及以菩薩，俾其自敘被呵之辭，彰其辭辯難思。故將敘事與說法，雜糅其間，乃結集經者之巧思也。
二、釋經文二：初、長者心念爾時，長者維摩詰自念寢疾於床，世尊大慈，寧不垂愍？
二、如來遣問三：初、遣諸弟子十：初、遣舍利弗尊者二：初、如來勅遣佛知其意，即告舍利弗：汝行詣維摩詰問疾。
長者示疾毗耶，則即寂而照；如來高座庵園，則即照而寂。又長者心念，則照而常寂；如來知意，則寂而常照。寂照之用，雖遞廢而遞興，法身體性，則一如無二如。所謂一身一智慧，力無畏亦然。雖不念而將欲，矧念而扣，扣而應乎？是故念而即遣，疾如桴鼓也。
二、尊者固辭二：初、總辭不堪舍利弗白佛言：世尊！我不堪任詣彼問疾。
什公曰：聲聞法中，諸羅漢無漏智慧，勝菩薩世俗智慧；大乘法中，菩薩二事俱勝。今用聲聞法明大小，故先命弟子。舍利弗於弟子中智慧第一，故先命之。知其不堪而命之者，欲令其顯維摩詰才辯殊勝，發起眾會也。復命余人者，欲令各稱其美，明兼應辯慧無方也。
二、別釋所以二：初、敘其折事所以者何？憶念我昔曾於林中，宴坐樹下。
肇公曰：夫法身之宴坐，形神俱滅，道絕常境，視聽之所不及，豈復現身於三界，修意而為定哉？舍利弗猶有世報生身及世報意根，故以人間為煩擾，而宴坐樹下，未能神形無跡，故致斯呵。凡呵之興，意在多益，豈存彼我，以是非為心乎？
二、敘其折辭三：初、總折時維摩詰來謂我言：唯！舍利弗！不必是坐為宴坐也。
夫舍利弗之所宴坐者，實於三界現身意也。何則？蓋三界者，此身所居之處，此心所緣之境也。眾生因六塵以起煩惱，因煩惱以召生死，其所由來舊矣。是以欲遏其流，而杜其源者，必先調身不低不昂，調息不澀不滑，調意不浮不沉，入則先麤而後細，出則先細而後麤，此入定之初門。然而圓頓定門，雖藉乎此，不必定乎此，而於三界現身意也。正以圓頓行人，先能悟法身本有一性，茍能守此，則無適而非法身，即宴坐可也，不宴坐亦可也，於三界現身意可也，不於三界現身意亦可也。如維摩之所云，云不現而現，不舍而現，又無適而無非宴坐。而舍利弗徒以此身而為累，釋此而為非累，是以受大士之所折也。
二、別釋六：初、示以不現夫宴坐者，不於三界現身意，是為宴坐；
夫法身之宴坐，以寂光為繩床，當爾之時，豎窮乎三際，橫遍乎十方，身即心也，心即身也，身即座也，座即身也，寂生滅之跡，絕去來之蹤，不可以智知，不可以識識，是為真宴坐。舍利弗未悟乎此，徒以形骸為累，心識為煩，必於三界現身意，斯為宴坐，非真宴坐矣。
不起滅定而現諸威儀，是為宴坐；
夫入滅定者，心也；現諸威儀者，身也。凡夫身心渾而為一，是以身為心役，而心為身疲，身心之於三界，不亦勞乎！二乘身心，泯之歸無，是以心固可同乎死灰，形固可同乎稿木，入定同虛空，泯而無用。古人之入此定者，身心廓然，於一彈指頃，經百千萬年可也，八萬四千劫可也。在定則身以心資，血脈因之以調，須發因之以長；出定則心不與身合，必現十八神變，自以三昧火而茶毗之，畢歸於空無，以入無余界，然後獲法性身焉。大乘菩薩與諸如來悟心為身本，而身為心跡，本跡雖殊，不思議一。惟不思議一，故從不起滅定之體，而繁興威儀之用。夫不起滅定，寂也。現諸威儀，從體以起用，則不妨即寂而動；會用以歸體，不妨即動而寂。如是則體用一源，寂動不二，而滅定與威儀未嘗異也。
不舍道法而現凡夫事，是為宴坐；
肇公曰：小乘障隔生死，故不能和光；大士美惡齊旨，道俗一觀，故終日凡夫，終日道法也。凈名之有居家，即其事也。
心不住內，亦不在外，是為宴坐；
夫真心周遍，內外不居。凡夫決定惑為色身之內，而六用馳騁，必攀緣于六塵之外，所謂聚緣內搖，趣外奔逸是也。為煩惱，為生死，皆職此之故。二乘破煩惱，出生死，必關閉六情，攝外以之內，謂之返妄歸真；然而菩薩豈不亦返妄以歸真？由能體達非內非外，而內外皆真，故方其冥心法界，而內外不居，乃以虛空為繩床，如是安心，是為真宴坐也。
於諸見不動而修行三十七道品，是為宴坐；
夫六十二見者，外道迷正道以行邪道者也。三十七道品者，如來以正道而破邪道者也。然而道隨解進，四機不同：修析空道品，而動破界內諸見，得入涅盤者，三藏小乘之解行也；修即空道品，而不動不破界內諸見，得入涅盤者，通教三乘共教之解行也；修先空次假後中道品，破而後即，即而後融，得入大涅盤者，別教次第顯中之解行也；修即空即假即中道品，達六十二見，全性惡以起修惡，即修惡而是性惡，性惡融通，無法不趣，任運攝得佛界性善，不動不破，得入無上涅盤者，圓頓教之最勝解行也。今是以圓呵藏，或可以即呵析，方等時教，隨機進否，不可以一律而拘。
不斷煩惱而入涅盤，是為宴坐。
煩惱為菩提之障，生死為涅盤之縛，此所由來舊矣。是故必斷煩惱而證菩提，必超生死而證涅盤，亦所由來舊矣。今維摩所說，則道異常流，乃曰不斷煩惱而入涅盤。若曰煩惱性空，而涅盤之性亦空，空不礙空，故不須斷煩惱之空，而入涅盤之空，此可以語體空之道也。若曰中道涅盤，如云外月，生死不能障涅盤，菩提不能破生死，菩提涅盤，遠在果位，次第修證，歷別顯中，此可以語行布之道也。今曰不斷煩惱而入涅盤，當是真如不變，能隨染緣而為修惡煩惱，悟修即性，則隨緣煩惱即不變之體，指此不變，名曰涅盤，乃性惡之異名。如是則即煩惱而是涅盤，不必外煩惱而別求涅盤，是為真宴坐也。
若能如是坐者，佛所印可。
佛有五印：四印印小乘，生死與涅盤異；一印印大乘，即一實相。今言佛能以諸法實相之印，印諸大乘，即不斷煩惱而入涅盤也。
時我，世尊！聞說是語，默然而止，不能加報，故我不任詣彼問疾。
觀解者，觀心即空，纖情不立，即不於三界現身意也。雖然即空，不妨即假，不失四儀軌則，即不起滅定而現威儀也。雖然即假，行諸道法，遡流歸元，不妨即假，現凡夫事，此心即空。內、外、中間求不可得，即心不住內，亦不在外也。此心即中，雙遮二邊，即於諸見不動也。雙照二邊，即而修行三十七道品也。了達一念心，即修惡而是性惡，即不斷煩惱而入涅盤也。
二、遣目犍連尊者二：初、如來勅遣佛告大目犍連：汝行詣維摩詰問疾。
什公曰：目連，婆羅門姓也。名拘律陀。拘律陀，樹神名也。以求神得故，因以為名。生便有大智慧，故名大犍連，神足第一者也。
二、尊者固辭三：初、總辭不堪目連白佛言：世尊！我不堪任詣彼問疾。
二、釋其所以二：初、敘其折事所以者何？憶念我昔入毗耶離大城，於里巷中為諸居士說法。
凡轉法輪，而有二義：一、以己所證法，轉入他心；二、隨機宜樂，方便示人。論目連所證，已破見思，已出分段，具一切智，已證真空。若以此證轉入他心，雖不能得大乘之空，豈不以自證小空轉入人心？如法而說，法無眾生，離眾生垢之法乎？當是隨機宜樂，方便示人，即以居士所宜行法，若人乘五戒，若生天十善，若破慳之施，離欲之戒，根本之禪，不知此皆有我、人、眾生、壽者等諸相之不忘，不惟不能導以大乘，即世間生死，猶未能脫，烏足以為稱機說法乎？
二、敘其折辭二：初、總折時維摩詰來謂我言：唯！大目連！為白衣居士說法，不當如仁者所說。
二、別釋二：初、指所說法體夫說法者，當如法說。
如法者，指所詮之法體也。法體清凈，湛若虛空，離諸過，不可說，必欲說之，當如法說。所謂夫說法者，無說無示；其聽法者，無聞無得，斯言得矣。
二、明法離諸過四：初、正明諸過二：初、約所離明離法無眾生，離眾生垢故；法無有我，離我垢故；法無壽命，離生死故；法無有人，前後際斷故；
眾生、我、壽命、人，謂之四相，此為外道六十二見之本。能無四相，則諸見皆離。夫眾生，以五妄想之垢而成。法既離垢，則眾生之相本無；我以妄想主宰得名，法既離乎我垢，則我之妄相本無；壽命以一生一死中間住持得名，法既離乎生死，則壽命之相本無；人以前後兩際相續得名，法既前後際斷，則法之人相本無。此約所離以明離也。
二、約能離明離四：初、明法無諸相法常寂然，滅諸相故；法離於相，無所緣故；法無名字，言語斷故；法無有說，離覺觀故；法無形相，如虛空故；法無戲論，畢竟空故；法無我所，離我所故；法無分別，離諸識故；法無有比，無相待故；法不屬因，不在緣故；
法體本自寂湛妙明，如大火焰聚，一切諸相所不能到，無能無所，絕諸緣塵，一切名字所不能召，斷諸種種語言覺觀，虛妄本無，故言說之本玄離；法性本空，故體如虛空；法畢竟空，故無戲論；法性絕待，故無能所；法性非識，故無分別；法性之王，故無比待；妙性天然，故非因緣。此約能離以明離也。
法同法性，入諸法故；法隨於如，無所隨故；法住實際，諸邊不動故；
法同法性，猶言法即法性也。入諸法者，入者，遍也，猶觀經法界身入諸眾生心想中之入。此言法性即諸法，諸法即法性也。法隨於如，無所隨故。此言真如法性，能隨染凈緣，具造十法界，以不變而隨緣，即隨緣而不變，故法常隨於如而不變，不隨染凈緣之所變也。實際者，中道真常實際也。實際理地，即邊而中，本無二邊，故不為諸邊所動。
法無動搖，不依六塵故；法無去來，常不住故；
此明法性常住也。夫有動搖，則有生滅；有生滅動搖者，為緣塵而有分別故也。既不依於六塵，則何動搖之有？去來者，為有所住故。法本不住，則何去來之有？
法順空，隨無相，應無作；法離好丑；法無增損；法無生滅；法無所歸；法過眼、耳、鼻、舌、身、心；法無高下；法常住不動；法離一切觀行。
一切好、丑、增、損等諸相，皆從虛妄相想中生，法性真實，何有一切虛妄相哉？
唯！大目犍連！法相如是，豈可說乎？
諸法真實，離諸妄相，無名無字，言語道斷，無言無說，離諸覺觀，即欲說之，無從置喙也。
三、明無說而說二：初、法
夫說法者，無說無示；其聽法者，無聞無得。
大經云：生生不可說，生不生不可說，不生生不可說，不生不生不可說，既不可說，亦不可思。此以四教所詮之理皆不可說也。又云：有因緣故，亦可得說。法華所謂佛種從緣起，是故說一乘。雖不可說，要當如法而說。法本無說無示，說者亦宜以無說無示以為說示；法本無聞無得，聞者亦宜以無聞無得以為聞得。如是則終日說示，而本無說示；終日聞得，而本無聞得。所謂說時默，默時說，大施門中無壅塞是也。
譬如幻士為幻人說法，當建是意而為說法；
幻士，喻能說人本無說示。幻人，喻能聽人本無聞得。能建是意，以為說示聞得，則如此說經，莫不契合法性，是為如法說也。
四、示說法之要二：初、鑒機運悲當了眾生根有利鈍，善於知見，無所罣礙；以大悲心贊於大乘，
夫機有利鈍，說有進否，大不宜小說，小不宜大說，廣不宜略說，略不宜廣說，先善於知見之不謬，後運以大悲而不倦，知時知機，或偏或圓，方便善巧，畢歸大乘，此如來菩薩說法之大機會處也。
念報佛恩，不斷三寶，然後說法。
佛恩難報，惟說法利生，俾三寶紹隆世間，眾生正信不斷，可以報之。
維摩詰說是法時，八百居士發阿耨多羅三藐三菩提心。
我無此辯，是故不任詣彼問疾。
論居士所說之法，對病而設，即以目連內證小空，而破其所說人天小教，亦無所不可；或進而之於通，之於別，之於圓，亦無所而不可。今約八百居士聞法獲益，既發無上正等菩提之心，判歸圓頓宜矣。
觀解者，觀一念心，同三諦法性，隨於真如，不變不遷，住此真常實際，不為二邊所動，寂然不動，離四句，絕百非，如是如法而觀，即如法而說，是為念報佛恩，紹隆一體三寶也。