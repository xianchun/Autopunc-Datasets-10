洪州泐潭山寶峰禪院應乾禪師，姓彭氏，袁州萍鄉人也。受具之後，徧歷諸方。晚到照覺禪師法席，屢陳所見，覺未可之，乃示鳥窠吹毛因緣。初不曉解，一日，因事感激，豁然大悟，乃成頌云：
潦倒忘機是鳥窠，西湖湖上控煙蘿。
布毛吹去無多子，鐵眼銅睛不奈何。
覺乃可之，自此推為上首，道行大播。照覺受命東林，師繼法席。
開堂日，上首白槌罷，師直上覷，又直下覷，云：啞！好個消息，其柰話墮了也。若有人知落處，寶峰出世事畢。其或未然，第二義中通個消息。
問：一佛出世一花開，如何是一佛出世？
師云：分明看取。
僧曰：如何是一花開？
師云：何處不光輝？
僧曰：牧童歌嶺上，林下道人懽。
師云：禮拜著。
問：向上一路，千圣不傳，和尚從何而得？
師云：碧眼胡僧笑點頭。
僧曰：不從人得去也。
師云：具眼者道。
問：大義開田千萬頃，子孫從此得耕耡，香嚴五立卓錐地，鍬钁功勞甚處施？
師云：全承渠力。
僧曰：牧童撒手青霄外，水牯無繩得自由。
師云：拽脫儞鼻孔，擊碎儞髑髏。僧便喝。
師云：未有眼在。僧又喝，師便打。
問：十方薄伽梵，一路涅盤門。未審路頭在什麼處？
師云：蹈著石頭硬似鐵。
僧曰：還許學人進也無？
師云：點鏑依前落二三。
問：得旨忘言，歸家穩坐，未審到家一句作麼生道？
師云：閑看白云生碧落，靜聽流水過青山。
僧曰：玉見火時光轉潤，蓮華在水葉長乾。
師云：更須高著眼。
問：孤貧赫赤，一物俱無，還識渠麼？
師云：不識。
僧曰：每日上來下去，為甚不識？
師云：渠無面目。
僧曰：與和尚同參去也。
師云：同參事怎生？
僧曰：學人到遮卻不會。
師云：直須與麼。
問：佛身無為，不墮諸數，那個是真佛？
師云：殺好一問。
僧曰：銅鐵之像且致，今日浴那個佛？
師云：煮煠不爛。
問：金毛踞地，百獸潛蹤，學人上來，乞師指示。
師云：腦裂。
僧曰：學人未曉。
師云：猶自不知休。
僧曰：謝師指示。
師云：大眾笑儞。
問：春風閼閼，春鳥關關，香嚴竹方翠，靈云花未殘，正當恁麼時如何？
師云：千峰競秀，萬壑爭流。
僧曰：時節既彰，祖意教意如何顯異？
師云：基法師鼻孔。
僧曰：馬駒蹈殺天下人，居士吸盡西江水。
師云：須是具眼。
上堂云：寶峰左源，迥是一天，山長帶雪，路亘漫煙。黃石高峙，云峰擁前，貍奴白牯，清水良田。遠車馬喧雜，任歲月推遷，信知本色住山人，所得幽棲息世緣。
上堂云：天上月圓，地下月半，吞兮吐兮，知君錯筭。昨夜清風落太虛，珠璣迸灑蒼崖面，霰雪交飛竟若為？少林從此露風規。咄！
上堂云：金風振野，古佛嘉猷；玉露垂珠，道人活計。溪邊漁父，盡唱無生；嶺上石人，時敲布鼓。殊不知月麒麟看北斗，楚王城畔水東流。住！住！是什麼？二三四，七八九，拈得鼻孔失卻口。參。
師紹圣三年九月庚子示疾，沐浴凈發，寫偈云：
鋒鋩點的休相許，目病空花徒指注。
六十三年浮世人，蹈翻海岳重歸去。
言畢而逝。
廬山開先華藏禪院廣監禪師，諱行瑛，桂州永福縣人，姓毛氏。本州菩提寺受業，懷橘之年，投師出家。采李之年，策試圓具。賦性明敏，學問精到。壯齒游方，愈益超卓，所至法席，諮道有儀。心契閑師，燈續照覺，一住開先，十更年月。德風既振，緇素欽承，官保李侯特奏章服、師號。
開堂日，上首白槌罷，師顧視云：會麼？八臂那吒鑄鐵券，須彌頂上運金槌。若也不會，華藏世界久萃驪龍，幸遇風雷，何妨奮躍。
時有僧問：法筵大啟，使旆光臨，祖意西來，請師舉唱。
師云：擁扇仁風蘇萬物，隨車甘雨灑千山。
僧曰：瀑流生瑞氣，漱玉起清風。
師云：最好書為清浮國，更堪畫作太平圖。
問：香煙起處，大眾云臻，向上宗乘，請師指示。
師云：南山云，北山雨。
僧曰：一句無私。
師云：堪笑亭前紅莧菜，年年生葉不生花。
僧曰：煙云出幽谷，日月耀乾坤。
師云：多遮兩句。
僧曰：和尚又作麼生？
師云：退身有分。
僧曰：何得龍頭蛇尾？
師云：饒人非弱。
問：如何是道？
師云：良田萬頃。
僧曰：不會。
師云：春不耕，秋無望。
問：如何是祖師西來意？
師云：君山點破洞庭心。
僧曰：意旨如何？
師云：白浪四邊繞，紅塵何處來？
問：少林面壁，意旨如何？
師云：入定。
僧曰：孤負古人。
師云：罕遇知音。
問：古鏡未磨時如何？
師云：古鏡。
僧曰：磨後如何？
師云：古鏡。
僧曰：謝師指示。
師云：三十年後。
問：法輪工已畢，推轉意如何？
師云：活鱍鱍地。
僧曰：法不孤起，仗境方生。
師云：有意氣時添意氣，不風流處也風流。僧畫一圓相。
師云：爭柰諸圣眼何？
問：有人問我解何宗，拈起拂子劈口打，意旨如何？
師云：糊，財帛不為念。恁麼過時，且道有佛法道理也無？良久，云：時挑野菜和根煮，旋斫生柴帶葉燒。
洪州西山龍泉夔禪師。問：如何是向上事？
師云：須彌頂上擊金鍾。
僧曰：洪音一振，韻出青霄。
師云：作麼生聞？
僧曰：聲聲無欠少，不見打鍾人。
師云：大眾笑儞。
上堂，眾集定，師乃云：只恁麼便散去，不妨要妙。雖然如是，早是無風起浪，釘橛空中，豈況牽枝引蔓，說妙談玄？正是金屑眼中翳，衣珠法上塵。且道拂塵出屑是什麼人？卓拄杖一下。
襄州西禪萬壽院智圓禪師。問：因緣遇會，試舞一場。
師云：賺卻多少人。
僧曰：恁麼則龍吟隨處祥云起也。
師云：見個什麼？
僧曰：春色惹開群木秀，清風吹綻祖花新。
師云：大眾一時看。
師云：飲光門下，妙旨奚宣？毘耶杜辭，已成多事；摩竭掩室，不令而行。西天四七高僧燈燈續焰，東土二三諸祖印印聯芳，自古及今，祖宗傳授。所以得於無得，證於無證，應無所住而住，了無所了而了。其有達者，便能方寸之池，流出無窮之寶，潤澤生靈，皇恩佛恩一時報足。雖然如是，莫有報不得者麼？良久，云：粉骨碎身未足酬，一句了然超百億。喝一喝。
建州護國禪院康禪師。問：梵剎才興，十方有分，學人還有分也無？
師云：誰敢道無？
僧曰：學人今日有賴。
師云：登門如掛褡，入室許燒香。
僧曰：功不浪施。
師云：事不厭細。
上堂云：護國門下，豹變英靈，握驪頷之明珠，秉金剛之寶劍，九旬禁足，三月安居，外息諸緣，內弘高見。所謂十方同聚會，個個學無為。此是選佛場，心空及第歸。敢問諸仁者：未審緣何道理，便乃心空及第歸？還有人道得麼？良久，云：化龍三級浪，震地一聲雷。
建州景福院惟潔禪師。師於紹圣丁丑正月二十七日請諸寺長老僧眾，遂上堂，有翠微長老問：四山相逼，和尚從什麼處去？
師云：渠儂得自由。
微云：竹密不妨流水過，山高豈礙白云飛？
師云：刢利衲僧。
微云：畢竟事作麼生？師良久，微便偈。
師云：臨行之際，休更忉忉。復云：惟潔忝住當山，首尾三年，若論住持，都無所補，其間好惡，口議紛紛。是亦何是，非亦何非，四十二年，一場妄想。近日已來，風火相違，四大分散，大丈夫漢，有何顧惜？要行便行，伏惟珍重！言畢而逝。
南康軍兜率院志恩禪師，上堂云：落落魄魄，居村居郭；莽莽鹵鹵，何今何古？不重己靈，休話佛祖。扭定釋迦鼻孔，揭卻觀音耳朵，任他雪嶺輥球，休管禾山打鼓。若是本色衲僧，終不守株待兔。參。
福州興福院康源禪師。問：如何是學人底事？
師云：自家驗取。
問：久負勿弦琴，請師彈一曲。師拍一下。
僧曰：還許學人和也無？
師云：不是知音者，徒勞話歲寒。
師云：山僧有一訣，尋常不漏泄，今日不囊藏，分明為君說。良久，云：寒時寒，熱時熱。
泉州崇福德徽禪師。問：如何是新年頭佛法？
師云：元正啟祚，萬物咸新。
僧曰：謝指示。
師云：老僧失利。
上堂云：煙飛澹澹，柳色依依，莫將庭柏作真機。若問靈云不疑事，桃花滿樹正芳菲。
泉州開元寺真覺大師，諱志添，姓陳氏，本州人也。幼住庵巖，依師圓具，徧參祖席。尋訪東林總禪師之堂。一日，室中示吹布毛因緣，師於言下豁然開悟，乃呈頌曰：
老師曾把布毛吹，舉處分明第一機。
欲識個中端的趣，嶺頭遙指白云飛。
至元佑初，游於京師，徐國大王未契禪宗，聞師道風，一日，遣使召師入宮。小參，示眾云：毘盧遮那實性，與汝等諸人本性無別，從曠劫來，輪轉法界，於受生中，無本無末，無去無來，無性無相，無古無今，纖塵不立，毫發難存，無正法而可分，何像末之為間？故知法界眾生無成無壞，等性本源是佛。然雖如是，若據衲僧門下，天地懸殊。何也？既有生而有滅，復有去而有來，正像末法既無差，性相照然而可睹。於其中間，無有成佛，無不成佛，於般若藏，無所間然。直饒三世諸佛、六大祖師、天下老和尚，神通過於鶖子，辯智勝於滿慈，到這也須結舌亡鋒。良久，云：國令已傳清宇宙，人人各賀太平年。
王續問：如何是佛法底事？
師云：見性即是。
王曰：如何得見性去？
師云：不離十二時中，行住坐臥皆是古佛道場。
王遂悟玄旨，密契宗風，即命四禪入宮陞座。復求印可，飯千僧，閱大藏，以為慶贊，及奏太皇賜磨衲袈裟。時遇今上皇帝御寶題金鐶絳云：賜真覺道者，當來同成佛果。
復奏佛印禪號，堅辭不受。諸宮屢賜紫衣，四十余道回奏諸方禪律。神宗皇帝上仙，於福寧殿賜真覺大師。