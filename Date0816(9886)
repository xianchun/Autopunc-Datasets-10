明最實位者，即圓教位也。此為十意：一、簡名義；二、明位數；三、明斷伏；四、明功用；五、明麤妙；六、明位興；七、明位廢；八、開麤顯妙；九、引經；十、妙位始終。
一、簡名義者，若圓別不同，自有十意，下辨體中說。今約通、別、圓三句料簡：一名通義圓，二名別義圓，三名義俱圓。
名通義圓者，下文云：我等今日，真阿羅漢，普於其中，應受供養。又云：我等今日，真是聲聞，以佛道聲，令一切聞。此名與通、藏同而義異。何者？彼但殺四住之賊，無明尚在，此不生義偏，故天女曰：結習未盡，華則著身。今殺通、別兩惑，得如來滅度，故殺賊義圓。又彼是分段不生，界外猶生。寶性論云：二乘於無漏界生三種意陰。今則分段、變易二俱不生，不生義圓。彼是界內應供，非界外應供。凈名曰：其供汝者，不名福田。則應供義偏。今則普於其中應受供養，則應供義圓。彼但小乘，從他聞四諦聲，則聲偏聞偏。今能令一切法界聞一實四諦佛道之聲，使一切聞，則聲聞義圓。故知依義不依語，從圓判位也。
名別義圓者，如五十二位名與別同，而初、中、後位圓融妙實，隨自意語，非是教道方便，依義不依語，應從圓判位也。名義俱圓者，文云開示悟入皆是佛之知見，佛一切種智知、佛眼見，此之知見無有缺減。又入如來室，坐如來座，以如來莊嚴，此則名義俱圓，判於圓位也。
二、明位數者，又為三：一、明數；二、引證多少；三、料簡。數者，人解不同。有言：頓悟即佛，無復位次之殊。引思益云：如此學者，不從一地至一地。又有師言：頓悟初心，即究竟圓極。而有四十二位者，是化鈍根方便，立淺深之名耳。引楞伽云：初地即二地，二地即三地，寂滅真如有何次位？又有師言：初頓悟至十住，即是十地。而說有十行、十回向、十地者，此是重說耳。
今謂諸解悉是偏取，然平等法界尚不論悟與不悟，孰辨淺深？既得論悟與不悟，何妨論於淺深？究竟大乘無過華嚴、大集、大品、法華、涅盤，雖明法界平等，無說無示，而菩薩行位終自炳然。
又有人言：平等法界，定無次位。今例難此語：真諦有分別耶？真諦無分別耶？見真之者，判七賢、七圣、二十七賢圣等。今實相平等，雖無次位，見實相者，判次位何咎？大論云：譬如入海，有始入者、到中者、至彼岸者。若見真判位，如江河深淺；若實相判位，如入海深淺。故普賢觀云：大乘因者，諸法實相。大乘果者，亦諸法實相。論諸次位，非徒臆說，隨順契經，以四悉檀明位無妨。
還約七種以明階位，謂十信、十住、十行、十回向、十地、等覺、妙覺。今於十信之前更明五品之位云云。若人宿殖深厚，或值善知識，或從經卷圓聞妙理，謂一法一切法，一切法一法，非一非一切，不可思議。如前所說，起圓信解，信一心中具十法界，如一微塵有大千經卷，欲開此心而修圓行。圓行者，一行一切行，略言為十，謂識一念平等具足，不可思議，傷己昏沈，慈及一切。又知此心常寂常照，用寂照心破一切法，即空即假即中。又識一心諸心，若通若塞，能於此心具足道品，向菩提路。又解此心正助之法，又識己心及凡圣心，又安心不動、不墮、不退、不散，雖識一心無量功德，不生染著，十心成就。舉要言之，其心念念悉與諸波羅蜜相應，是名圓教初隨喜品位。
行者圓信始生，善須將養，若涉事紛動，令道芽破敗，唯得內修理觀，外則受持讀誦大乘經典，聞有助觀之力，內外相藉，圓信轉明，十心堅固。金剛般若云：一日三時以河沙身布施，不如受持一句功德。初品觀智如目，次品讀誦如日，日有光故，目見種種色。論云：於實名了因，於余名生因。福不趣菩提，二能趣菩提。聞有巨益，意在於此，是名第二品位。
行者內觀轉強，外資又著，圓解在懷，弘誓熏動，更加說法，如實演布。云：但以大乘法答。設以方便隨宜，終令悟大。凈名云：說法凈則智慧凈。毗曇云說法解脫，聽法解脫。說法開導是前人得道全因緣，化功歸己，十心則三倍轉明，是名第三品位。
上來前熟觀心，未遑涉事，今正觀稍明，即傍兼利物，能以少施與虛空法界等，使一切法趣檀，檀為法界。大品云：菩薩少施，超過聲聞、辟支佛上，當學般若。即此意也。余五亦如是，事相雖少，運懷甚大。此則理觀為正，事行為傍，故言兼行布施。事福資理，則十心彌盛，是名第四品位。
行人圓觀稍熟，理事欲融，涉事不妨理，在理不隔事，故具行六度。若布施時，無二邊取著，十法界依正一舍一切舍，財、身及命、無畏等施；若持戒時，性重譏嫌，等無差別，五部重輕無所觸犯；若行忍時，生法寂滅，荷負安耐；若行精進，身心俱凈，無間無退；若行禪時，游入諸禪，靜散無妨；若修慧時，權實二智究了通達，乃至世智治生產業皆與實相不相違背。具足解釋佛之知見，而於正觀如火益薪，此是第五品位。
如此五品圓信功德，東西八方不可為喻。雖是初心，而勝聲聞無學功德，具如經說。若欲比決取解，類如三藏家別總四念處位，義推如通教乾慧地位；亦如伏忍位，義推亦得是別教十信位云云。
私謂五品位，是圓家方便，初欲令易解，準小望大，如三藏之五停心。初品圓信法界，上信諸佛，下信眾生，皆起隨喜，是圓家慈停心，遍對治法界上嫉妒。第二品讀誦大乘文字，文字是法身氣命，讀誦明利，是圓家數息停心，遍治法界上覺觀。說法品能自凈心，亦凈他心，是圓家因緣停心，遍治法界上自他癡。癡去故，諸行去，乃至老死去。兼行六度品是圓家不凈停心。六蔽初名貪欲，若舍貪欲，欲因、欲果皆舍，舍故無復報身，非凈非不凈也。正行六度品是圓家念佛停心，正行六度時，即事而理，理不妨道，事妨於道，即事而理，無障可論，大意如此云云。
一、明十信位者，初以圓聞能起圓信，修於圓行，善巧增益，令此圓行五倍深明，因此圓行，得入圓位。以善修平等法界，即入信心；善修慈愍，即入念心；善修寂照，即入進心；善修破法，即入慧心；善修通塞，即入定心；善修道品，即入不退心；善修正助，即入回向心；善修凡圣位，即入護法心；善修不動，即入戒心；善修無著，即入愿心：是名入十信位。
纓珞云：一信有十，十信有百，百法為一切法之根本也。是名圓教鐵輪十信位，即是六根清凈。圓教似解，煖、頂、忍、世第一法。普賢觀明無生忍前有十境界，即此位也。入此信心，能破界內見思盡，又破界外塵沙無知，能伏無明住地之惑。仁王般若云：十善菩薩發大心，長別三界苦輪海。亦此位也。
此位經經出之不同：華嚴法慧菩薩答正念天子，明菩薩觀十種梵行空，學十種智力入初住。十種梵行空即一實諦，亦無作之滅諦；學十種智力即觀無作之道諦，即十信位也。若大品云：譬如入海，先見平相，亦是是乘從三界中出也。仁王、般若、普賢觀，如前引。下文入如來室、座、衣等，即是修四安樂行行處、近處。涅盤云：復有一行是如來行，所謂大乘。大論云菩薩從初發心，即觀涅盤行道。若觀涅盤行道，生相似解，即是一行，如來行也云云。
二、明十住位者，以從相似十信，能入十住真中智也。初發心住發時，三種心發：一、緣因善心發；二、了因慧心發；三、正因理心發。即是前境、智、行妙三種開發也。
住者，住三德涅盤也。緣因心發，即是住不可思議解脫首楞嚴定；慧心發，即是住摩訶般若畢竟之空；正因心發，即是住實相法身中道第一義。舉要言之，即是住三德一切佛法也。又住清凈圓滿菩提心，無緣慈悲，無作誓愿，普覆法界。又住一念中，成就一切萬行諸波羅蜜。又住一切種智，圓斷法界見思無明。又住得佛眼，圓見十法界三諦之法。又住圓入一切法門，所謂二十五三昧冥益眾生。又成就菩薩圓滿業，能顯一切神通，謂三輪不思議化，彌滿法界，顯益眾生。又能成就開權顯實，入一乘道。又能嚴凈一切佛土，能起三業，供養一切十方佛，得圓滿陀羅尼，受持一切佛法，如云持雨。又住能從一地具足一切諸地功德，心心寂滅，自然流入薩婆若海。華嚴云：初住菩薩所有功德，三世諸佛嘆不能盡。若具足說，凡人聞迷，亂心發狂。
私謂初住成就十德，應是十信中十法，轉似為真，一住具十。細意尋之，對當相應。何者？十信百法為一切法本，豈不得作此釋耶？初住既爾，三觀現前，無功用心，斷法界無量品無明，不可稱計。一往大分，略為十品智斷，即是十住，故仁王云：入理般若名為住。即是十番進發無漏，同見中道佛性第一義理。以不住法從淺至深，住佛三德及一切佛法，故名十住位。
此位諸經出處不同：華嚴云：初發心時便成正覺，了達諸法真實之性，所有聞法不由他悟，是菩薩成就十種智力。究竟離虛妄，無染如虛空，清凈妙法身，湛然應一切。當知即是發真無漏，斷無明初品也。凈名云：一念知一切法，是為坐道場，成就一切智故。亦是入不二法門，得無生忍也。大品明從初發心即坐道場、轉法輪、度眾生。當知此菩薩為如佛，亦是阿字門，所謂一切法初不生也。即是今經為令眾生開佛知見，亦是龍女於剎那頃發菩提心，成等正覺。即是涅盤明發心畢竟二不別，如是二心前心難。此諸大乘悉明圓初發心住位也，乃至第十住云云。
三、明十行位者，即是從十住後，實相真明不可思議，更十番智斷，破十品無明，一行一切行，念念進趣，流入平等法界海，諸波羅蜜任運生長，自行化他功德與虛空等，故名十行位也。
十回向位者，即是十行之後無功用道，不可思議真明念念開發，一切法界愿行、事理自然和融，回入平等法界海，更證十番智斷，破十品無明，故名回向也。十地位者，即是無漏真明入無功用道，猶如大地能生一切佛法，荷負法界眾生，普入三世佛地。又證十番智斷，破十品無明，故名十地位也。
等覺地者，觀達無始無明源底，邊際智滿，畢竟清凈，斷最後窮源微細無明，登中道山頂，與無明父母別，是名有所斷者，名有上士也。
七、明妙覺地者，究竟解脫無上佛智，故言無所斷者，名無上士。此即三德不縱不橫，究竟後心大涅盤也。一切大、理大、誓愿大、莊嚴大、智斷大、遍知大、道大、用大、權實大、利益大、無住大，即是前十觀成乘，圓極竟在於佛，過茶無字可說云云。故盧舍那佛名為凈滿，一切皆滿也。
二、次引眾經，明位數多少者。大涅盤云：月愛三昧，從初一日至十五日，光色漸漸增長；又從十六日至三十日，光色漸漸損減。光色增長，譬十五智德摩訶般若；光色漸減，譬十五斷德無累解脫。三十心為三智斷，十地為十智斷，等覺、妙覺各為一智斷，合十五智斷。月體譬法身。大經云：月性常圓，實無增減，因須彌山，故有虧盈。不增而增，白月漸著；不減而減，黑月稍無。法身亦爾，實無智斷，因無明故，約如論智，如實不智，約如論斷，如實不斷。雖無智而智，般若漸漸明；雖無斷而斷，解脫漸漸離。舉月為喻，知是圓教智斷位也。大經云從初安置諸子秘密之藏三德涅盤，然後我當於此秘藏而般涅盤，此即最後智斷也。
問：何得知月喻譬位耶？
答：仁王明十四忍，三十心為三般若，十地為十般若，等覺為一般若。十四般若在菩薩心中，皆名為忍；轉至佛心，名之為智。此與十五日明智位同。勝天王明十四般若位，正用十四日月為譬，故作此釋也。
大品明四十二字門語等字等。南岳師云：此是諸佛密語，何必不表四十二位？諸學人執釋論，云無此解，多疑不用。但論本文千卷，什師作九倍略之，何必無此解耶？今謂此解深應冥會。何者？經云：初阿，後茶，中有四十。初阿字門具四十一字，後茶亦爾。華嚴云從初一地具足一切諸地功德，此義即同。經云：若聞阿字門，則解一切義，所謂諸法初不生故。此豈非圓教初住初得無生法忍？過茶無字可說，豈非妙覺無上無過？明一切法皆是摩訶衍竟，即說四十二字門，豈非圓教菩薩從初發心得諸法實相，具一切佛法，故名阿字；至妙覺地，窮一切法底，故名茶字。此義其數與圓位甚自分明。又四十二字後，即說菩薩十地，此是顯別教方便之次位也。又次十地之後，說三乘共十地，此顯通教方便位也。經文次比，三義宛然，今取四十二字以證圓位也。
此經明初心五品弟子之位，文甚分明。明六根清凈相。云諸佛為一大事因緣故，出現於世，為令眾生開佛知見四句，南岳師解云：開佛知見是十住位，示佛知見是十行位，悟佛知見是十回向位，入佛知見是十地等覺位。皆言佛知者，得一切種智也；皆言佛見者，悉得佛眼也。又經云是為諸佛一大事因緣者，同入一乘諸法實相也。又云唯佛與佛乃能究盡諸法實相者，即是妙覺位也。又：諸子門外索車，長者各賜等一大車。是時，諸子乘是寶乘，游於四方，嬉戲快樂，自在無礙，直至道場。言四方者，即譬開、示、悟、入四十位也。直至道場，即是究盡實相妙覺位也。中，天雨四華，表此四十因位也。如上所引眾經為證，及引今文明四十二位炳然，皆是無次位之次位，達於實相，增道損生，論次位耳。
三、料簡者。
問：無明覆佛性中道，止作四十二品斷耶？
答：無明雖無所有，不有而有，不無階品，一往大分為四十二品，然其品數無量無邊。大論云：無明品類，其數甚多，是故處處說破無明三昧。又云：法愛難盡，處處重說般若也。此諸圓位不可思議。若專對法門尋者失意，多別解別執，則乖圓融之道。如此等位，莫以凡情局取，不以凡心能宣。華嚴云：諸地不可說，何況以示人。且置是事，若大乘懺悔，發初隨喜圓信之心，獲一旋陀羅尼，已不可向人說，雖種種分別，亦不可解，況後諸位二乘尚不聞其名，豈凡人能說？此語有意，大師自說己證也。
又且置是事，聲聞學四念處，發得煖法，亦不可向外凡說盡，設種種解，亦不能知。又置是事，如人坐禪，初發五支，不可為未證者說，設方便說，彼亦不解。又置是事，斲輪人不能以其術授其子，況諸深法而可說耶？末代學者多執經論方便斷伏諍斗云云。如水性冷，不飲安知？此乃諸佛赴緣不思議語，隨機增減，位數不同，爾未證得，空諍何為？普愿法界眾生歸僧，息諍論，入大和合海。
又以四句料簡圓位，或開初合後，或開後合初，或初後俱開，或初後俱合，如大經明三十三天不死甘露，將臣共服。此譬諸位，開前為三十心，合十地為一，等覺為一。譬三十二臣，喻於因位；妙覺為主，譬於果位；君之與臣，同服甘露，因之與果，俱證常樂。若不以圓位釋之，此文難會。是為開初合後以明圓位也。
若十四般若，合三十心為三般若，開十地為十般若，就等覺為十四般若，皆是因位，轉入薩婆若，即是果位，是為合前開後以明圓位。若四十二字門，即是初後俱開以明圓位。若天雨四華，表開、示、悟、入。游於四方者，此即前後俱合。諸經開合不同，皆是悉檀方便，而圓位宛然矣。
三、明圓位斷伏者，五品已圓解一實四諦，其心念念與法界諸波羅蜜相應，遍體無邪、曲、偏等倒，圓伏枝客根本惑，故名伏忍。
諸教初心無此氣分。大經云：學大乘者，雖有肉眼，名為佛眼。㲉中鳴，勝諸鳥。例如小乘伏煖，佛法則有，外道則無。今此伏忍，圓教則有，三教則無。十信之位，伏道轉強，發得似解，破界內見思，界內、界外無知塵沙。如經文云得三陀羅尼，但名似道，未是真道。旋陀羅尼是旋假入真，百千旋陀羅尼是旋真入俗，法音方便正是伏道，未得入中。如纓珞從假入空觀，雖斷見思，但離虛妄，名為解脫，其實未得一切解脫。當知六根雖凈，圓教煖、頂、四善根、柔順忍、伏道位耳。若入初住，得真法音陀羅尼，正破無明，始名斷道。見佛性常住第一義理，名圓教無生忍。十行、十回向、十地、等覺皆破無明，同是無生忍位。妙覺斷道已周，究竟成就，名為寂滅忍。
若約位別判伏順二忍，但伏不斷，例如無礙道。妙覺一忍，斷而不伏，例如解脫道。無生一忍，亦伏亦斷，亦無礙，亦解脫。若論通義，妙覺寂滅忍，亦名無生忍。大經云，涅言不生，盤言不滅。不生不滅，名大涅盤，亦名伏忍。仁王云：從初發心至金剛頂皆名伏忍。伏是賢義。普賢菩薩居眾伏之頂。伏忍既通，順忍可解。伏順既其通上，寂滅無生亦應通下。思益云：一切眾生即滅盡定。凈名云：一切眾生皆如也。如即無生忍。又就事為無生，就理為寂滅。又分證為寂滅，讓果為無生。若約因果，亦有通別。通者，一切眾生即大涅盤，即是約因論果。佛性者，名之為因，此即約果論因。大經云：是果非因，名大涅盤；是因非果，名為佛性。了見佛性，乃是於佛，故亦得是因云云。等覺望妙覺為因，望菩薩為果。自下已去，亦因亦因因，亦果亦果果。約分別義者，伏順二忍未是真因，無生一忍未是真果。從十住去名真因，妙覺名真果。云何伏順非真因？例如小乘方便之位不名修道，見諦已去，約真修道，此義可知。今順忍中，斷除見思，如水上油，虛妄易吹。無明是同體之惑，如水內乳，唯登住已去，菩薩鵝王能唼無明乳，清法性水。從此已去，乃判真因。
復次，別教判三地或四地斷見盡，六地或七地斷思盡，此不應爾。何者？無明見思同體之惑，何得前後斷耶？當是別教附傍小乘，方便說耳。若見先盡，則實理無復有障，云何十地見不了了？地持云：第九離一切見清凈凈禪。第九是等覺地，入離見禪，乃成大菩提果。若見先斷，等覺復何所離？若思前盡，後地應無果報及諸禪定。何者？華嚴明阿僧只香云、華云不可思議，充塞法界者，此是菩薩勝妙果報所感五塵，呼此為欲界思惑。一切菩薩皆入出無量百千三昧禪定心塵之法，呼此為色、無色界思惑。
若七地思盡，上地應絕六塵，何故復言三賢十圣住果報？若住果報，思不前盡。今明如此見思，通至上地，至佛方盡，故云唯佛一人居凈土，唯佛一人能盡源。是故伏斷如前分別云云。
問：界內必先斷見，次思後無知，界外何意不爾？
答：界內為三途苦重，先斷見，次思後及無知；界外苦輕，故先枝後本。又思無知不障偏真，為見真理，故先除見。界外塵沙是體上惑，遠能障理。先卻遠障，次除近障云云。復次，三藏中，後身菩薩及超果二乘見思同斷，亦先斷思云云。不超果者，前後斷耳。通教亦有超、不超二義。別教前後斷，圓教同斷，前後之問但見一途耳云云。
四、明功用者：若分字解義，功論自進，用論益物；合字解者，正語化他。五品之位，理雖未顯，觀慧已圓，具煩惱性，能知如來秘密之藏堪為世間作初依止。依止此人猶如如來，當知不久詣於道樹，近三菩提，一切世間皆應向禮，一切賢圣皆樂見之。若六根似解，圓觀轉明，長別苦海，能以一妙音遍滿三千界，隨意之所至，一切天龍皆向其處聽法。其人有所說法，能令大眾歡喜，猶是第一依止。
涅盤標四依，義通圓別，人師多約別判地前。通名初依，登地至三地，斷見盡，名須陀洹；至五地，侵思，名斯陀含，是第二依；至七地，思盡，名阿那含，是第三依；八地至十地，欲、色、心三習盡，名阿羅漢，是第四依。
若推圓望別，應約十住明三依，對住前為四依。若始終判者，五品六根為初依，十住為二依，十行、十回向為三依，十地、等覺為四依。從初住已上，總論功用。若豎功未深，橫用不廣；豎功若深，橫用必廣。譬如諸樹，根深則枝闊，華葉亦多。初住豎破一分無明，獲一分二十五三昧，顯一分我性。論其實處，不可思議。依於教門，橫則百佛世界，分身散影，作十法界像，利佑眾生。如是住住豎入，倍倍轉深，無明漸漸盡，三昧轉轉增，我性分分顯，橫用稍稍廣，千佛界、萬佛界、沙佛界、不可說不可說佛界，遍如是界八相成道，教化眾生，況余九法界身耶？諸行諸地亦復如是。論其滿足，唯佛與佛乃能究盡無明之源，故經言：如佛心中無無明，唯佛法王住究竟王三昧。毗盧遮那法身橫周法界，豎極菩提，大功圓滿，勝用具足云云。
五、通諸位論麤妙者：小草止免四趣，不動不出；中草雖復動出，智不窮源，恩不及物；上草雖能兼濟，滅色為拙。小樹雖巧，功齊界內，故其位皆麤；大樹實事同緣中道，皆破無明，俱有界外功用，故此位為妙。而別教從方便門曲逕紆回，所因處拙，其位亦麤；圓教直門，是故為妙。
又三藏菩薩全不斷惑，望圓教五品，有齊有劣。同不斷惑，是故言齊；五品圓解常住，彼全不聞常住，是故為劣。若三藏佛位，斷見思盡，望六根清凈位，有齊有劣。同除四住，此處為齊；若伏無明，三藏則劣。佛尚為劣，二乘可知。當知三草蒙籠，生用淺短，故其位皆麤。
若乾慧地、性地望五品位，有齊有劣，例前云云。若八人、六地見思盡，七地修方便，至佛斷習盡，望圓教似解，有齊有劣，例前可解。當知小樹之位，未有干云婆娑之能，是故皆麤。
若別教十信望五品位，有齊有劣。同未斷惑，是故為齊；十信歷別，五品圓解，此則為優。別教十住斷通見思，十行破塵沙，十回向伏無明，秖與圓家十信位齊優劣云云。
若登地破無明，秖與圓家初住齊。何者？若十地十品破無明，圓家十住亦十品破無明。設開十地為三十品，秖是圓家十住三十品齊。若與為論，圓家不開十住，合取三十心為三十品，與別家十地三十品等者，則十地與圓家十回向齊。若奪而為論，別家佛地與圓家初行齊；與而為論，別家佛地與圓家初地齊。故知別教權說，判佛則高，望實為言，其佛猶下。譬如邊方未靜，授官則高，定爵論勳，置官則下。別教權說，雖高而麤，圓教實說，雖低而妙，此譬可解。以我之因，為汝之果，別位則麤。當知大樹雖巨圍，要因於地，方漸生長。是知圓位從初至後皆是實說，實伏實斷，俱皆稱妙云云。大論云：譬如有樹，名曰好堅，在地百歲，一出即長百丈，蓋眾樹頂。此譬圓位也。
六、明位興者。
問：權位皆麤，佛何意說耶？
答：為諸眾生好樂不同，生善緣不同，知過改惡不同，當說取悟不同，是故如來種種諸說，皆有利益。若隨界內好樂，說前兩教位；若隨界外好樂，說後兩教位。生界內事善，說三藏位；生界內理善，說通教位。生界外事善，說別教位；生界外理善，說圓教位。破界內事惡，說三藏位；破界內理惡，說通教位。破塵沙事惡，說別教位；破無明理惡，說圓教位。緣事入真，說三藏位；緣理入真，說通教位。從事入中，說別教位；緣理見中，說圓教位。為是義故，諸位得興，階差高下無量矣。
七、明位廢者。理本無位，位為緣興。緣既迭興，位亦迭謝，非是法華始復廢也。須識諸破立意，不得妄破妄立。何者？元夫如來立三藏位，權生事善；事善既生，濟用若足，便須廢也。通、別位亦如是。此是如來破立之意。若毗曇、婆沙中明菩薩義，龍樹往往破之，謂其失佛方便，是故須破；申佛方便，是故須立。此是龍樹破立意。
若常途大乘師，全不整理三藏，此則失佛方便；常途小乘師，探取經義，釋所弘之論，辨菩薩義。毗婆沙自說菩薩義，而不肯用取大乘經，解三藏空有二門，豈應相會？此有二過：一、埋佛方便；二、彰論主不解菩薩義。是故須破。縱令引經釋大乘義，是何等大乘？若作通教大乘者，三乘同入真諦，至佛亦然，那得八地觀中道，破無明？作通義不成，是故須破。若作別教大乘義者，始從初心，與二乘異，那得六地將羅漢齊？作別義不成，是故須破。又別是方便執權謗實，是故須破。
往者，人往義定，今窺見其過，是故須破；申佛方便，復應須立：即是今時破立之意。而圓教起自一師，超三權即一實境智，行位不與前同。若文理有會，夷涂共游，失旨乖轍，請從良導。先敘此意，次明廢位也。
若佛赴機興廢破立者，如無量義經云無量法者，從一法生，所謂二道、三法、四果。二道者，即頓、漸也。三法者，即三乘也。四果者，四位也。此無量法從一法生。何者？二道既是頓漸，頓即大道。日照高山，且置未論。今明漸道之初，即三藏教。教云：求佛當三阿僧只劫修六度行，百劫種相，乃可得佛。欲令生事善，故作是說。欲求佛者，改惡從善，善立教廢，即便破曰：豈有菩薩不斷結惑而得菩提？毒器不任貯食，此教即廢，行位皆廢。本望果行因，無果可望，佛智、佛位俱廢。
若約二乘辨廢者，本令事行調心，從拙度見真；見真已，教意即足，是故析教廢。為此諸義，故言廢藏立通。元稟通教，不學三藏者，不於此人論廢。立通之意，為生理善，體法斷惑，從巧度入真，教意即足。智者見空，復應見不空，那得住於空？通教則廢，菩薩行智悉廢，佛智位亦廢云云。二乘但教廢，余者云云。此通教通通、通別。共般若意，如上說；不共般若意，則有不廢云云。故知成論、地論師秖見共般若意，不見不共意；中論師得不共意，失共意。通教既具兩意，於通菩薩及方便聲聞即是廢義，住果聲聞未是廢義，不共菩薩則不廢義云云。
若別起時，生界外事善。若破無知塵沙，事善既成，教意即足，復須破此隨他意語，是故別教教廢，地前行位悉廢。地上位及佛位皆廢高歸下，是故廢別立圓。圓八番位皆是實位，故不須廢。
大經云：一切江河，悉有回曲；一切叢林，必有樹木。諸教隨情，故有回曲。三草二木是佛方便，故非真實，宜須廢位。金沙大河直入西海，金銀之樹悉是寶林，非曲是直，是故不廢。昔從頓出漸，漸不合頓，引漸入頓，處處須廢。今已會頓，頓何須廢？文云始見我身云云。是故一教不廢。又云但說無上道，此道不廢。昔於一佛乘，分別說三，三乘不合，欲令三合一，處處須廢。今會三歸一，同乘一乘，是故一行不廢。
昔四果隔別，謂羅漢、辟支佛、菩薩習果、方便佛果。又四佛為四果，欲合此果，處處須廢。今草庵已破，化城又滅，同至寶所，是故一果不廢。若從是義，三廢一不廢。然三教有廢有不廢。何者？從得道夜至泥洹夜，所說四阿含經，結為聲聞藏，初教何曾廢？成前人事善，逗後人事善，故有廢有不廢。通教成前逗後亦如是，別教成前逗後亦如是。圓教有立有不立，初照高山已自是立，於三藏者不立。文云：始見我身入如來慧。即是前立。學小者今入佛慧，即是後立。中間可知。諸行智有廢有不廢，諸果位有廢有不廢。若歷諸味，乳味有兩教，一教、行、位亦廢亦不廢，一教、行、位不廢；酪教、行、位有廢有不廢；生蘇四教，三教、行、位有廢有不廢，一教、行、位不廢；熟蘇三教，兩教、行、位有廢有不廢，一教、行、位不廢。法華三教、行、位皆廢，一教、行、位不廢。但說無上道，同乘一寶乘，俱直至道場，故三義皆不廢。無量義云二道、三法、四果不合，至法華皆合，故不論廢。成道已來四十余年未顯真實，法華始顯真實。相傳云：佛年七十二歲說法華經云云。
又教廢，行、位不廢；行、位廢，教不廢；俱廢俱不廢。云何教廢，行、位不廢？住果聲聞猶在草庵，行、位不廢而教廢也。云何行、位廢，教不廢？利根密益不待廢教，早休行、位者是也。云何俱廢？三藏菩薩是也。云何俱不廢？逗後緣者是也。通教、別教例此可解云云。若就施權，三教、行、位立，一不立；若就廢權，三教、行、位廢，而一不廢；若就利根，一立三不立；若就鈍根，三立一不立；若就轉鈍為利，一立三不立；利鈍合論，亦立亦不立，亦廢亦不廢；若就平等法界，非立非不立，非廢非不廢。
又廢教更聞教，自有廢教不更聞教，自有不廢教更聞教，自有不廢教不更聞教。云何廢教更聞教者？如廢六度事善，更聞亡三理善。云何廢教不更聞教？如住果二乘，廢教已入滅。云何不廢教更聞教？如逗次第學者，方等中并聞小大名者。云何不廢不更聞？未廢教而密入者。
又廢智更修智，不廢智更修智，廢智不修智，不廢智不修智。云何廢智更修智？三藏菩薩廢己智，更修無生智。云何不廢智更修智？住果聲聞不廢己智，薳復游觀學無生智，實不用巧智斷結也，又次第習者是也。云何不廢智不修智？亦是住果聲聞生滅度想，不肯修大也。如四弟子領解云我昔身體疲懈，但念空、無相、愿，於菩薩法都無愿樂之心者是也，及更逗後緣者是也。云何廢智不修智？廢三藏智菩薩退為諸惡者是也。亦是廢智已密入頓中，不修方便智是也。
又廢位更入位，廢位不入位，不廢不更入，不廢而入。云何廢位更入位？三藏菩薩廢不斷惑位，入斷惑位。云何廢位不更入位？謂廢位密悟頓者，不入次第位也。云何不廢位不更入位？謂住果二乘是也。云何不廢位而更入位？謂逗後緣者，亦是未廢密悟而入上位也。通教、別教智位料簡亦應如此云云。
問：廢更修，可有益；廢不更修，有何益？
答：自有廢修得益。自有訶廢，聞雖不修，而有恥小鄙劣，折其取證之心，亦是有益。又齊其斷結，謂言無益。回心入大，即是得益云云。
八、開麤位顯妙位者。若破三顯一，相待之意可得如前。即三是一，絕待之意，義則不爾。何者？昔權蘊實，如華含蓮；開權顯實，如華開蓮現。離此華已，無別更蓮，離此麤已，無別更妙，何須破麤往妙？但開權位，即顯妙位也。
開生死麤心者，明凡夫有反復，易發菩提心，生死即涅盤，無二無別，即麤是妙也。若始從凡夫，發析、體、別、圓四心者，亦是四位初心，皆是因緣所生心，即此因緣即空即假即中，與圓初心無二無別。諸初心是乳顯妙，即是置毒乳中，即能殺人。殺有奢促，若按位而妙，即成假名妙；若進入方便，成相似妙；若進入理，即成分真妙云云。
若開六度權位行者，檀即因緣生法，即空即假即中。開檀得見佛性，乃至般若亦復如是，亦名置毒乳中，即能殺人。按位，即假名妙；若進方便，成相似妙；若進入理，成分真妙云云。
方便聲聞未入位者，開權顯實亦如是。三藏斷結位，若未開權，永無反復，如焦種無芽。今開析空即假即中，如置毒酪中，亦能殺人。按麤即妙，是相似位；若進入，隨位判妙也。
次開通教二乘菩薩亦如是。出假菩薩位者，決了此假，假即是中，如置毒生蘇，而能殺人。按麤即妙，是相似位；若進入，隨位判妙。若開別教十信位者，同前。若開十住者，同二乘云云。
若開十行位者，同通教出假菩薩。若開十回向伏無明位，即此而中，是名置毒熟蘇，即能殺人。按麤即妙，是相似位；若進入，隨位判妙。若登地之位不決了者，秖是拙度之位。今決此權，令得顯實，即是置毒醍醐，而殺於人。按麤即妙，是十住位；若進入，隨位判妙。
若決諸權，或按位妙，或進入妙，無麤可待，同成一妙，其義已顯。今更譬說，譬如小國大臣來朝大國，失本位次，雖預行伍，限外空官；若大國小臣，心膂馮寄，爵乃未高，他所敬貴。諸教諸位決麤入妙，雖得入流，欲比圓教八妙，猶是從鈍中來。圓教發心雖未入位，能知如來秘密之藏，即喚作佛。初心尚然，何況後位乎云云。
九、引涅盤五譬成四教位。若不將四教釋譬，譬不可解；若非五譬判四教位，取信為難。若信經文，則位義易曉；解諸位意，彼譬泠然；彼此相須，可謂兼美者也。彼文云：凡夫如乳，須陀洹如酪，斯陀含如生蘇，阿那含如熟蘇，阿羅漢、支佛、佛如醍醐。此譬三藏五位。何者？凡夫全生，未能除惑；菩薩亦爾，但得如乳；須陀洹破見，革凡成圣，如乳變為酪；斯陀含侵六品思，故如生蘇；阿那含欲界思盡，故如熟蘇；阿羅漢、支佛、佛皆斷三界見思盡故，同稱醍醐。故釋論云：聲聞經中稱阿羅漢地為佛地。故共為一味也。
問：此經以三藏菩薩為上草，彼經云何以菩薩為乳味？
答：經取化他邊強，喻之上草；此中自證力弱，同凡夫為乳味云云。
三十二云：凡夫如雜血乳，須陀洹、斯陀含如凈乳，阿那含如酪，阿羅漢如生蘇，支佛、菩薩如熟蘇，佛如醍醐。此譬通教五位也。凡夫不斷惑，乳猶雜血；二果侵思未多，同初果如乳；三果欲思已盡，故如酪；四果見思俱盡，如生蘇；支佛智利侵習，小勝聲聞，故共菩薩，如熟蘇；十地名佛地，即是醍醐。前以菩薩同凡味，故知是三藏；今以菩薩同支佛，故知是通。若不作通釋譬義，何由可解云云？