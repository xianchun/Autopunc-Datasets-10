述曰：靈峰老人有懷於凈土要典，隨緣會，取次流通。癸巳後，尚名九要。成時白老人云：西齋詩，千古絕倡。請以十要行，庶可稱觀止矣。老人撫掌稱善。甲午，成時從金陵入山，老人曰：西齋湯頭，而今亦有忌味，為作甲乙矣。成時竊訝。老人笑而示曰：者話最忌涉理。凈土塵塵不思議，說凈土，須還他本不思議。儻涉理稍未圓，一輩愚人遂謂別有。成時聞之，瞠乎大駭。因思中峰懷凈土詩，非不入妙，然可置之禪宗，不可置諸凈土。淺人愛其提掇，恐有欲立反破之弊。西齋一味闡揚不思議身土，而奇才妙悟，字字與不思議之白毫赤珠相當。如蘭亭字、少陵詩，人不能學，然後知別提掇者，皆偏也。愛偏鋒者，皆淺也。此話甚難說，得西齋公案，話乃大行。乙未，老人西逝。丁未，余適金陵，見九要板毀散，爰有重刻之舉，謹奉靈峰西齋詩選本，編為第八要，刻老人所制贊於簡端，顏全書為十要云。
按成時大師訂凈土十要次序，首尊經，二三重行，從四至十，皆以時為前後，而楚石大師於洪武三年七月示寂，妙叶大師於二十八年九月尚作破妄念佛說，附於念佛直指之後。由是言之，妙師晚於楚師多矣。時師未加深考，以直指為七要，以西齋詩為八要，今以直指原文比刪本多四十余頁，為調卷冊厚薄適均之故，移西齋詩於直指之前，而改八為七，改七為八，則古德之前後不亂，書冊之厚薄相宜，若質之成時大師，當亦為之首肯。恐不知者謂為妄改舊章，故為略述其所以云。民國辛未春釋印光識。
稽首楚石大導師，即是阿彌陀正覺。
末法能如此高提祖印者，甚難甚難！
以茲微妙勝伽陀，令我讀誦當參學。
此為後來讀此詩者指示榜樣，即二有，參入妙三觀，令四悉泠然。
一讀二讀塵念消，三讀四讀染情薄，
讀至十百千萬徧，此身已向蓮華托。
亦愿後來讀誦者，同予畢竟生極樂。
畢竟亦有事理，事則決定趣向，理則不在別處。
還攝無邊念佛人，永破事理分張惡。
此楚石大師賦懷凈土宗旨，亦是靈峰老人選詩本旨。
同居凈故四俱凈，圓融直捷超方略。
二句和盤托出，卻深固幽遠，無人能到。
成時曰：事理分張惡者，謂舍西方功德莊嚴之阿彌陀佛，而別計自性彌陀；舍西方功德莊嚴之極樂世界，而別取唯心凈土。此則事理乖張，成大邪見，自他俱賊，隳正法輪。的是惡見惡業，當來必受十方阿鼻大惡報也。同居凈故四俱凈者，謂西方極樂世界超勝十方一切凈土。然其故不在上三凈土，而在同居，良以博地凡夫，圓證三不退，下品人民與一生補處之上善人俱會一處。正報既爾，依報亦然。緣生勝妙五塵，與妙中諦稱性五塵，非一非異，非遠非近，所以橫豎俱超，橫豎俱即，最為不可思議。信則當下便是，擬議則乖，乖則賢智不可以為道，是則愚夫愚婦與知與能，故曰圓融直捷超方略也。
儒者之詩云：伐柯伐柯，其則不遠。說者曰：執柯以伐柯，睨而視之，猶以為遠。信斯言也。吾宗念佛，唯我自心，心欲見佛，佛從心現，阿彌陀佛三十二相、八十種好，性本具足，不假外求，神通光明，極未來際，名無量壽。至於華池寶座、瓊樓玉宇，一一凈境，皆自我心發之。妙喜有云：若見自性之彌陀，即了唯心之凈土。如楞嚴會上，佛敕阿難：一切浮塵，諸幻化相，當處出生，隨處滅盡。因緣和合，虛妄有生；因緣別離，虛妄名滅。殊不知生滅去來，本如來藏常住妙明。性真常中，求於去來迷悟生死，了無所得。
既無所得，但是一心。若凈土緣生，穢土緣滅，則娑婆印壞，壞亦幻也；若穢土行絕，凈土行興，則極樂文成，成亦幻也。然此生滅凈穢，不離自心，心不見心，無相可得。雖終日取舍，未嘗取舍；終日想念，未嘗想念。在彼不妨幻證，在此不妨幻修。一發心時，已成正覺。何礙幻除結習，幻坐道場，幻化有情，幻臻極果？豈不了世出世間之幻法，調御丈夫之事乎？
昔天衣懷禪師，親見明覺，盡佛祖不傳之妙，常修凈土，垂問學者曰：若言舍穢取凈，厭此欣彼，則是取舍之情，眾生妄想。若言無凈土，又違佛語。修凈土者，當云何修？乃自答云：生則決定生，去則實不去。無過此語也。余謝事閑居，作懷凈土詩若干首，勸同袍之士及同社之人，凡有心者，悉令念佛。前所謂唯心凈土，自性彌陀，不出戶庭，夫何遠之有？
我佛真身不可量，大人陪從有輝光，
食時并是天肴膳，行處無非圣道場。
庭下碧流微吐韻，殿前瑤草細吹香，
十方一等莊嚴剎，終說西方出異方。
此世界悉檀中之第一義也。
萬劫修行相好身，身光知是幾由旬，
消磨歲月無窮壽，含裹虛空不老春。
此是主，下是伴。
諸天所居，諸天童子性情真，
況兼善友皆招我，來作逍遙快樂人。
要觀無量壽慈容，只在而今心想中，
坐斷死生來去路，包含地水火風空。
頂分肉髻光千道，座壓蓮華錦一叢，
心容如此。
處處登臨寶樓閣，真珠璀璨玉玲瓏。
根心容來。
每為娑婆苦所縈，誰聞凈土不求生？
天人皆是大乘器，草木亦稱三寶名。
處處園林如繡出，重重樓閣似生成，
所聞凈土如此。
諸賢莫怪歸來晚，見說芙蕖始發榮。
結歸誰不求生。
金蓮寶界遙，樓臺一一倚云霄，
黃鶯韻美春長在，玉樹枝柔歲不凋。
流水有聲隨岸轉，好華無數逐風飄，
野人自選歸來日，何待諸賢折簡招？
豪杰之士。
座用真珠為映飾，臺將妙寶作莊嚴。
純金細礫鋪渠底，軟玉新梢出樹尖，
眉相古今描不盡，晚來天際月纖纖。
參差寶構倚層虛，縱有丹青畫不如，
為甚不如？
林影交飛金孔雀，水光倒浸玉芙蕖。
分明池上佛身現，宛轉眉間毫相舒，
百億三千大千界，盡令方寸攝無余。
果然描不成，畫不就。
提起下七句皆佛現前也。
風柯但奏無生曲，日觀長開不夜天。
行趁玉階云冉冉，坐依珠樹月娟娟。
凡夫到此皆成圣，不歷僧只道果圓。
妙明覺體即如來，暫借蓮華養圣胎。
瑞相且分三十二，流光何止百千垓？
垓，借作數目字用。
莊嚴寶具相隨到，細軟天衣不假裁。
皆不離覺體。
上品上生生死絕，塵塵剎剎紫金臺。
未歸極樂尚閻浮，漂泊風塵更幾秋。
自痛余生。
殘夢頻驚蕉葉雨，故鄉只在蕅華洲。
念佛三昧。
屈伸臂頃無多地，高占人群最上頭。
兩聯皆串。
二大士心憐老病，何妨攜手上層樓。
紙畫木雕泥塑成，現成真佛甚分明。
此圓妙觀智即地暖波清也。
皈依不是他家事，福德還從自己生。
萬樹華開因地暖，千江月現為波清。
朝參暮禮常如此，在處皆通極樂城。
惑業凈。
苦果亡。
叢林草木璚瑤接，大地山河錦繡舒。
承極樂國中來，映上身字，謂苦果亡，而法身現。
應第一句。
應第二句。
玉毫炳煥黃金面，天上人間總不如。
天人莫不證神通，一一黃金色相同，
散眾妙華為佛事，盡塵沙界起香風。
身光觸體成柔軟，樂具流音說苦空。
天人所聞。
卻倚雕欄望寶樹，無邊佛國在其中。
天人所見。
經行地上盡奇珍，異草靈苗步步春。
國界初無三惡道，莊嚴自有眾天人。
長空落日如懸鼓，大圣無時不現身。
從曠劫來今始悟，悟其常徧。故鄉曾不隔纖塵。
滿目池臺錦繡橫，祥光瑞靄滅還生。
了無酒色離煩惱，雖有天魔絕斗爭。
渴飲醴泉多舞鳳，高棲璚樹足流鶯。
待吾托質蓮華後，卻向琉璃地上行。
親證前六句，滌盡影響之見。
池上蕅華華上人，佛光來照紫金身，
更聞妙法除心垢，盡救迷情出苦輪。
舉步徧游塵點國，利生終滿涅盤因。
娑婆界上光陰短，極樂知經幾劫春。
上六事，一一盡未來際。
凈土真為不死鄉，云霞影望殘陽。
珠樓玉殿空為體，翠樹金華密作行。
款款好風搖菡萏，依依流水帶鴛鴦。
四句皆殘陽中所望。
分明記得無生曲，便請知音和一場。
趙州說的。
一個浮泡夢幻身，如何只是縱貪瞋？
好尋徑直修行路，休學愚癡放逸人。
護戒還同冰雪凈，操心要與圣賢親。
凈土真因。
明明指出西飛日，有識還令達本真。
幾回夢到法王家，來去分明路不差。
出水珠幢如日月，排空寶蓋似云霞。
鴛鴦對浴金池水，鸚鵡雙銜玉樹華。
皆夢中景。
睡美不知誰喚醒，一鑪香散夕陽斜。
風滿瑤臺水滿池，華開菡萏一枝枝。
細聽鳧鴈鴛鴦語，正是身心解脫時。
不是文字阿師。
瓔珞自然成寶玉，袈裟全不假機絲。
如來相好瞻無盡，所得明門誓憶持。
華開見佛。
遙指家鄉落日邊，一條歸路直如弦。
看他徹悟人語。
空中韻奏般般樂，水上華開朵朵蓮。
雜樹枝莖成百寶，群居服食勝諸天。
皆歸家，真受用。
吾師有愿當垂接，不枉翹勤五十年。
一生功就一華開。
蓮華化生之身。
盈器酥酡逐念來。
化身所受正味。
金殿有光吞日月，玉樓無地著塵埃。
化身所履道場。
法王為我談真諦，直得虛空笑滿腮。
道場中所聞所證如此。又云：何處得者一落索來？
珠王宮殿玉園林，坐臥經行地是金。
舍利時時宣妙響，頻伽歷歷奏仙音。
返聞頓悟無生理，常住周圓不動心。
上一根反元，下六根齊脫。
觸目皆為清凈土，來從曠劫到如今。
曾於凈土結因緣，二六時中現在前。
六時，總。
後日分，別。
遙隨白日下長天。
如來寶手親摩頂，大士金軀擬拍肩。
不借胞胎成幻質，吾家自有玉池蓮。
蓮臺得坐最高層，我許凡夫愿力能。
頃刻人心翻作佛，斯須水觀化為冰。能字注腳。
玉抽瑪瑙階前樹，金匝琉璃地上繩。即作佛化冰也。
無限天華滿衣裓，十方佛國任飛騰。
濁惡眾生也可憐，菩提道果幾時圓？
總云國土隨心凈，爭奈形神被業牽。
正劍揮來藤落樹，迷云散盡日流天。
虛空畢竟無遮障，凈土滔滔在目前。
一國巍巍一寶王，無朝無暮起祥光。
振起下六句。
尼拘律樹真金果，優鉢羅華軟玉房。
見體自明非日月，知春長在不冰霜。
收放一時。
贏得天葩滿袖香。
往生，漸逐香風出寶蓮。
紅肉髻光流不盡，紫金身相照無邊。
重重樹網垂平地，一一華臺接遠天。
見極樂世界廣長之相。
諸佛界中希有事，了如明鏡現吾前。
見十方世界。此指樹網華臺中所見。
土凈令人道果圓，娑婆性習一時遷。
魚離密網游滄海，鴈避虛弓入遠天。
喻習不起，映結句。
來往輪回從此息，死生煩惱莫能纏。
遷習功能。
無心即是真清泰，有染如何望寶蓮？
樂邦初不厭游觀。
眼界寬。下兩聯皆不厭游觀之旨。
十虛卷入秋毫末，一粟藏來天地寬。
珊瑚樓上玉闌干。
應第三句，謂樓上闌干，卷十虛也。
歷歷聞人耳，何處飛鳴五色鸞？
金銀宮闕彩云端，念佛人居眼界寬。
寶樹交加非一色，靈禽倡和有千般。
酥酡自注琉璃盌，甘露長凝翡翠盤，
不似雪山多藥味，眾生無福變成酸。
不向娑婆界上行，要來安養國中生，
振起愿力二字。
此非念佛工夫到，安得超凡愿力成？
以行填愿。
香霧入天浮蓋影，暖風吹樹作琴聲。
分明識得真如意，肯認摩尼作水晶。
釋迦設教在娑婆，無奈眾生濁惡何！
非異方便不可。
欲向涅盤開秘藏，須從凈土指彌陀。
異中之異。
白云半掩青山色，紅日初生碧海波。
曠大劫來曾未悟，東西誰道沒淆譌？
結歸起句，讀此可悟大師末後一喝，儱侗者應奪魄矣。
麤境現前猶未識，法身向上幾曾知？
可憐轉腦回頭處，錯認拈香擇火時。
口耳相傳六個字，圣凡不隔一條絲，
拈出法身向上事。
出口入耳。
火急回光也是遲。
切忌回頭轉腦。
念體本來如此。
廓如云散月流天。
此人造罪令除罪，與佛無緣作有緣。
仙樂送歸清泰國，好風吹上紫金蓮，
念念念時。
遙聞妙偈瑯瑯說，不是聲塵到耳邊。
無所念。
日夜思歸未得歸，天涯客子夢魂飛。
覺來何處鴈聲過，望斷故鄉書信稀。
斬盡娑婆根蒂。
幾度開窗看落月，一生倚檻送斜暉，
黃金沼內如船蕅，想見華開數十圍。
曾聞白鶴是仙禽，日日飛來送好音，
便欲寄書諸善友，定應知我一生心。
長思樂土終歸去，肯執蓮臺遠訪臨。
二句所寄書也。
百歲真成彈指頃，娑婆只恐世緣深。
西來意。
一寸光陰一寸金，勸君念佛早回心，
直饒鳳閣龍樓貴，難免雞皮鶴發侵。
遲則不堪。
鼎內香煙初未散，空中法駕已遙臨，
早則當下。
塵塵剎剎雖清凈，獨有彌陀愿力深。
咫尺金容白玉毫，單稱名號豈徒勞？
單傳直指。
晨持萬徧烏輪上，夜課千聲兔魄高。
歲閱炎涼終不倦，天真父子會相遭。
如何說得娑婆苦？苦事紛紛等蝟毛。
昧天真。
故鄉別早話歸遲，何待君言我自知。
客路竛竮無一好，人生惆悵不多時。
蒼顏歷歷悲明鏡，白發毿毿愧黑絲。
二句再寫遲字。
載讀南屏安養賦，屋梁落月見豐姿。
娑婆苦海泛慈舟，此岸能超彼岸不？
橫波徑度免隨流。
千生萬劫長安泰，五趣三途盡罷休。
縱使身沾下下品，也勝豪貴王閻浮。
盡偷心，免俗氣。
人生百歲七旬稀，往事回觀盡覺非，
每哭同流何處去，閑拋凈土不思歸。
倒串。
香云瑪瑙階前結，靈鳥珊瑚樹飛。
從證法身無病惱，況餐禪悅永忘饑。
人間苦樂事縱橫，達者須尋徑路行。
應第一句。
神棲佛國永無生。
應第二句。
風前鸚鵡琴三疊，水面芙蓉錦一絣。
無生聲色。
作計欲歸歸未遂，他鄉又見物華更。
說著無常事事輕，饑餐渴飲懶經營。
一心不退思安養，萬善同修憶永明。
凈洗念珠重換線，堅持佛號莫停聲。
根起句來。
閑向風前月下行。
結歸正行。
馬鳴龍樹是吾師，念佛參禪駕并馳。
如何說并馳的道理？
五色云橫日沒處，一枝華拆眼開時。
看他串對處，方知并馳宗旨。
玉音了了流仙偈，金采煌煌發令姿。
收歸上科。
曠劫相逢真父子，欲將何物報恩慈？
半邊漢，將謂有多少奇特。此首應與後吾身念佛又修禪參看。
即心即佛斷千差，名教名禪共一家。
果證無邊身相好，光流不可說河沙。
余方妙麗終難并，本愿精深豈易夸？
果然同居第一。
大抵熏修須及早，臨終免被業緣遮。
鳥鳴哀。
一自飄蓬贍部南，倚樓長嘆月纖纖，
遙知法會諸天繞，正想華臺百寶嚴。
欣極。
此界猶如魚少水，微生只似燕巢檐。
厭極。
結歸頂聯。
已筑浮圖欠合尖。
少年頃刻老還衰，須信無常日夜催。
九十六家邪智慧，百千萬劫受輪回。
不存寶界華池想，爭得刀山劍樹摧？
深為邪智者告。
但自凈心生愿樂，此中賢圣許追陪。
邪倒不能壞。
西行三十二河沙，彼國莊嚴是我家，
但用一真為種子，全將七寶作蓮華。
體用串。
娑婆極厭今生苦，懈慢無令後世差。
勤怠串。
寶月頓從心水現，如今光影正交加。
勞生能有幾光陰？健只須臾病又侵，
常恐浮云蔽西日，須營凈舍學東林。
可憐世上愚癡輩，不及華間智慧禽，
悲愍慚憤。
寶樹亦能談妙法，何妨坐聽罷參尋。
佛自凡夫到果頭，親曾歷劫用功修。
凈邦豈是天然得？大道初非物外求。
串對。
先悟色空離欲海，後嚴福慧泛慈舟。
應起句。
度盡眾生愿未休。
以佛為師。
亂世人如蝨在褌，炎炎火宅避無門，
早知佛國相期處，別有仙家不死村。
非同蟣蝨。
蓮華開合表晨昏。
言無晨昏，應第四句。
赤真珠樹黃金屋，每夜飛來入夢魂。
見說西方住處佳，凭高極目興無涯。
世情每逐炎涼改，人事多因治亂乖。
應第四句。
金臺誰得掛庭槐？
應第三句。
勸君早結宗雷社，坐看云端寶仗排。
琉璃地列紫金幢，翡翠樓開白玉窗。
文字可夸才不稱，肉身未到意先降。
初善、中善、後善頻伽定幾雙。
從是西方。
夜闌無奈鼓逢逢。
逢叶，符方切，音房。
振起下七句。
傾身送想浮云外，極目斜陽掛樹梢，
瀲灩金波隨岸轉，參差寶葉任風敲，
諸天嘆我駸駸老，早晚雞棲彩鳳巢。
諸天慰語。
贊佛言詞貴直陳，攢花簇錦枉尖新。
麗句禪機愧死。
自然潤澤盈身器，無數光明涌舌輪。
上三句指三輪不思議化，下句總承上三輪，機局巧異。
上皆直贊也。大宗匠拈動教義，直是家常茶飯而已。
愿求功德池中水，盡滌娑婆世上塵。
以陳情結。
莫將胎獄比華池，早向池中占一枝，
承第二句。
何煩慈母浴嬰兒。
承第一句。
口餐法喜真肴膳，心得明門妙總持。
串對。
般若臺前回定日，令人長憶鴈門師。
百億劫中生死罪，才稱名號盡消除。
若不了者，請看注腳。
點雪。
我佛真身等太虛。
洪鑪。倒串。
宮殿水晶千柱匝，園林云錦萬華舒。
皆洪鑪也。
向道皆洪鑪也。
上上金臺始可居。
九品亦約權實開顯，妙極，確極。
八表同游只等閑，須臾飛去又飛還。
玉樓冉冉紅云，珠樹亭亭紫霧間。
元來只在者。
不立君王唯有佛，平鋪世界斷無山。
天人一樣黃金色，盡未來時但少顏。
豎窮橫徧，首尾相映。
須摩提國贊何窮，不與他方佛境同。
全提。此約十方同居而論，詳在下兩聯。
百味酸甜長滿鉢，一身輕健任游空。
圓三不退。
任運而知，不比小乘作意。此二句下通凡地，上通圣地，一切教網無此名相，一切佛剎無此階差，的確不與他方佛國同也。
今古往來留傳記，盡塵沙界扇真風。
個個全提。
五濁煎熬道未成，群賢修習誓非輕，
珍重。
光中每出彌陀影，夢親書普慧名，
二句根誓字來，行者深重誓愿，入佛菩薩大誓海中，故精通脗合也。
應道未成。
火車已現急求生。
應煎熬。
臨風莫灑楊朱淚，就我西方徑路行。
結歸群賢修習。
水若澄清月始臨，金容佛影現吾心。
惑障。
磁石應難受曲鍼。
業障。
緣障重，必期成就用功深。
機局巧妙。
譬如九轉丹砂力，一點能令鐵化金。
幽居悄悄柏森森，不遣紅塵染素襟。
解妙行妙。
後心功在最初心。
因妙果妙。
云開白月毫光滿，雨過青山髻色深。
當念休生差別解，聲聲遠唳盡玄音。
曾聞金鼎煉朱砂，一服飛驚玉帝家，
輕舉似風飄柳絮，美顏如日映桃花。
獅非狐類。
兼得慈尊愿力加。
如日照晝。
此是長生無比法，仙經十卷不須夸。
神鸞遺響。
朝朝暮暮道心中，歲歲年年佛事同，
應第一句。
六時朝禮法王宮。
應第二句。
方袍不厭香煙黑，坐具何妨手汗紅？
承一往六時四字來，明信愿行三，數十年家風不改也。
如此出家今有幾，灼然認得主人公。
癡人猶自不肯，又云：隨黃檗腳跟，食大顛口唾，尋常粥飯僧耳。
池中蓮萼大如車，據實猶為小小華。
圣眾略言千萬億，佛身知是幾恒沙。
隱言大華。
我聞妙德同慈氏，誰道彌陀異釋迦？
南北東西清凈土，盡歸方寸玉無瑕。
紅蓮常映白蓮開，只有金蓮不易栽，
念念若能離溷濁，生生從此脫胞胎。
積薉不易舍。
且依彼國嚴新果，卻徧他方發舊荄，
法界緣起不易信。
事與種蓮無少異，根苗元向淤泥來。
蓮宮只在舍西頭，易往無人著意修。
三圣共成悲愿海，一身孤倚夕陽樓。
著意。
秋階易落梧桐葉，夜壑難藏舴艋舟。
速速著意。
幸有玉池鳧鴈在，相呼相喚去來休。
結歸三圣。
千經萬論不虛標，共指西方路一條。
念念刮磨心垢凈，時時防護道芽焦。
應第三句。
應第四句。
謾費工夫推甲子，娑婆大劫只崇朝。
家在西頭白玉京，老來難遣故鄉情，
每瞻云際初三月，先注華間第一名。
密密疏疏琪樹影，來來往往水禽聲，
紅樓紫殿春長好，縱有丹青畫不成。
近有人從凈土來，池心一朵玉蓮開，
正當萼上標名字，已向身前結圣胎。
極樂逍遙長不死，閻浮逼迫最堪哀。
法王特地垂慈愍，同坐黃金百尺臺。
方袍圓頂。
念佛又修禪，自喜方袍頂相圓。
下何故單承念佛，不承參禪，參。
曾向多生修福果，始依九品結香緣。
絕不似禪和口氣。
名書某甲深華，夢在長庚落月邊。
兩聯：一順串，一倒串。
濁惡凡夫清凈佛，雙珠黑白共絲穿。
且道此是佛耶？禪耶？參。
念極心開見佛時，自然身到碧蓮池。
乞兒見小利者，急須諷此。
閉眼也著。
瓊樹光分萬萬枝。
開眼也著。
廣長舌。
靈禽妙語實難思。
四六句。
功成果滿須臾事，尚謂奔流閃電遲。
鈍鳥逆風飛者，急須讀此。
無邊大士與聲聞，海眾何妨逐品分？
無為差別。
一會圣賢長在定，十方來去總乘云。
差別無為。
談玄樹上摩尼水，念佛林間共命群，
坐臥經行無罣礙，天花隨處落繽紛。
佛袈裟下失人身，重得人身有幾人？
萬行不如修白業，一心何苦戀紅塵？
法王立誓丘山重，迷子思歸涕淚頻。
若解返觀觀自性，明珠百八總家珍。
晝夜一百八。
西望紅霞白日輪，仰觀寶座紫金身，
一方土凈方方凈，十念心真念念真。
驢前馬後漢。
盡虛空界了無塵。
撒沙坌土。
向來苦海浮還沒，何幸今為彼岸人！
娑婆生者極愚癡，眾苦縈纏不解思。
在世更無清凈業，臨終那有出離時？
須要思量到此乃可。
血滴滴地。又云：而今鼓歇鐘沈久矣。
萬億人中一二知。
上六句，乃行者所緣境也。正為此等，求生西方。
珍重大仙金色臂，早來攜我入華池。
大事因緣。
右靈峰老人選詩七十七首，其圈點皆在平實切要處點睛。其詩家名句文身妙處，概不污一絲墨痕，此大人作略，堪使行者吃緊得力，無復問橋之誤者也。讀誦之士須具擇法眼以觀之。至於成時評語，亦在宗旨上討警策，無非欲讀者以深信大愿而起妙行耳，不無小補，故不敢廢，成時稽首謹識。
日觀第一觀門名日觀，遙觀落日向西懸，光明了了同金鼓，輪相團團掛碧天。
身去身來心不昧，眼舒眼合意常緣，眾生與佛無差別，即見彌陀現我前。
水觀第二觀門名水觀，水成冰後作琉璃，金幢照耀珠無數，寶界分明事不疑。
樓閣萬千如月朗，樂音八種好風吹，無常無我如何說？全佛全心更是誰？
地觀第三地觀觀前地，一一觀來了了知，雖造次間無不念，縱須臾頃亦當思。
想成略見莊嚴國，佛說唯除飯食時，消盡無邊生死罪，必登凈土復何疑？
樹觀第四觀門名樹觀，七重寶樹列成行，高低盡覆真珠網，上下交輝七寶光。
五百億童花住，三千世界果中藏，自心種子栽培得，各各撐天拄地長。
池觀第五觀名池水觀，八池皆是七珍成，水從如意珠中出，沙向黃金渠底明。
流出蓮華微妙響，化生寶鳥贊揚聲，何時到此分涓滴，業障塵勞盡洗清？
總觀第六觀門名總觀，寶樓五百億崢嶸，虛空懸處諸天樂，日夜宣揚三寶名。
上圣皆言心本具，西方不遠想初成，娑婆界內人雖惡，念佛功深定往生。
華座觀第七觀名華座觀，想成七寶地蓮華，脈光華葉乃無數，八萬四千非強夸。
臺上寶珠雖似幻，鏡中面像未曾差，雖云大道離真偽，不礙通人辯正邪。
像觀第八觀門名像觀，眾生不異佛如來，諦觀金色相好具，端坐寶蓮心眼開。
鳧鴈鴛鴦談妙法，觀音勢至列華臺，所聞要與真乘合，出定休將妄想猜。
真身觀第九真身觀彼佛，佛身高廣世難量，山毫宛轉籠千界，海目分明照十方。
大士眾多為近侍，化形無數出圓光，慈悲心是彌陀體，不動纖塵見法王。
觀音觀第十諦觀觀自在，頂輝肉髻紫金身，頭冠中立一化佛，足印下成千輻輪。
菩薩眾隨光不夜，摩尼華布色長春，嬰兒久失慈悲父，應念臨風泣涕頻。
勢至觀十一觀門觀勢至，天冠五百寶華新，頂中肉髻尤殊妙，頭上金瓶絕比倫。
行處莊嚴填布滿，坐時國界動搖頻，堂堂一佛二菩薩，同現眾生數等身。
普觀十二觀門名普觀，想身趺坐大華中，寶光照體如紅日，圣眾開眸滿碧空。
水鳥樹林談法妙，語言文義與經同，道無彼此誰云隔？實在精誠一念通。
雜觀十三雜觀先觀佛，池上端嚴丈六軀，左侍觀音華座近，右從勢至寶光舒。
莫輕小相流塵剎，何礙全身滿太虛？變現十方皆自在，本來無欠亦無余。
上品上生十四觀門三品列，上中下輩逐根差，三心具足功無間，眾行兼修念不差。
上品上生安養國，金臺金地法王家，須臾便得無生忍，到此寧憂作佛賒？
上品中生上品中生尤直截，大乘因果信無疑，不論口誦諸經典，惟愿身生七寶池。
圣眾儼臨居止處，金臺迎接命終時，華開見佛親稱贊，小劫何嫌受記遲？
上品下生上品下生人易行，行如中輩不多爭，但因無上道心發，直往金蓮華內生。
目睹如來諸相好，耳聞妙法眾音聲，經三小劫登初地，佛果不勞彈指成。
中品上生十五觀門三品列，上中下輩巧安排，求生定滿眾生意，五戒兼持八戒齋。
不造逆愆無過患，永離惡趣出沈埋，華開即證阿羅漢，任運游行白玉階。
中品中生中品中生持戒法，沙彌具足一朝昏，威儀檢點心無悔，眷屬來迎佛有恩。
先仗金光登凈域，後敷蓮萼贊慈尊，預流道果從中證，便了真心徹本源。
中品下生中品下生男與女，各行孝養具仁慈，命終知識說凈土，法藏比丘真汝師。
生在寶蓮開合處，捷如健臂屈伸時，觀音勢至親開導，果證無生不厭遲。
下品上生十六觀門三品列，上中下輩為君評，愚人造惡無慚愧，善友垂慈勸往生。
頓使剎那心地凈，全標十二部經名，臨終口誦彌陀號，便感西來化佛迎。
下品中生下品中生多犯戒，純將惡業自莊嚴，罪無避處神魂亂，命欲終時氣勢熸。
廣贊佛乘天蕩蕩，能消地獄火炎炎，佛菩薩眾來迎汝，七寶華池得例沾。
下品下生下品下生須猛省，眾生不善苦無窮，此人若聽高賢語，來報當離惡趣中，
一旦魂飛心散亂，十稱佛號罪消熔，金蓮鑠鑠如初日，當念西昇極樂宮。
白鶴西方白鶴豈凡曹？朱頂玄裳格調高，豈與仙人作騏驥？難同海鴈啄腥臊。
孤游不隔云天路，六翮何慚腹背毛？能贊苦空無我法，有聞因此斷塵勞。
舍利唐言舍利是春鶯，墨蘸修眉漆點睛，濃把黃金涂作翅，碎懸碧玉扣為聲。
群飛上下七珍樹，百囀低昂三寶名，誰解返聞聞自性？不勞重奏女媧笙。
孔雀飛來孔雀凈無塵，亦是如來一化身，翠尾擺開金殿曉，珠華搖動玉樓春。
不教都護聲相雜，專念彌陀語最真，凈土靈禽知妙理，娑婆界上枉為人。
鸚鵡此方鸚鵡信能言，念佛茶毗舌竟存，五色自來多慧解，一靈從本共根源。
山雞謾照寒潭影，杜宇空懷舊國冤，爾輩何由如此鳥，高棲樂國任騰騫？
頻伽慈尊六十種音聲，巧匠何由刻畫成？獅子嚬呻空外吼，頻伽繚繞樹間鳴。
須教眾鳥驚，盡未來時聞妙響，心珠朗徹耳輪清。
共命兩首雖殊一體同，來為共命佛園中，羽毛不異人頭面，言語皆宣法苦空。
菡萏葉香朝飲露，娑羅枝軟晝吟風，細看互用根塵處，誰道緣差性不通？
水鳥金鳧玉鴈采鴛鴦，水鳥同時贊吉祥，閑繞綠汀分個個，卻回丹浦列行行。
七重樹逍遙境，四色華間富貴鄉，何日寶池親拭目，得瞻如意大珠王？
樹林好將凈土系吾心，華葉重重覆樹林，七寶互成微妙色，三乘同唱涅盤音。
失身地下皆霜劍，回首人間盡棘鍼，西向坐思無限樂，幾多樓閣未登臨。
原偈漸漸雞皮鶴發，看看行步龍鍾，假饒金玉滿堂，難免衰殘老病。任你千般快樂，無常終是到來，唯有徑路修行，但念阿彌陀佛。
漸漸雞皮鶴發，精神未免枯竭，可憐老眼昏花，恰似浮云籠月。
妄想隨時出生，貪心何日休歇？不如及早念佛，苦海從今超越。
看看行步龍鍾，首腹猶如簸舂，涉遠奈何力倦，登高徒自情濃。
出門途路千里，拄杖云山萬重，不如及早念佛，速瞻寶座慈容。
假饒金玉滿堂，珠翠綺羅艷妝，花下時時歌舞，樽前日日杯觴。
尋思無限活計，畢竟難逃死王，不如及早念佛，臨終定往西方。
難免衰殘老病，休夸氣力強盛，朱顏能得幾時？白發忽然滿鏡。
有限光陰盡來，無常殺鬼催并，不如及早念佛，悟取彌陀自性。
任你千般快樂，饒君萬種方略，何由永固此身？謾說長生妙藥。
非久形神脫離，爭容傾刻停泊？不如及早念佛，凈土方為安樂。
無常終是到來，三界眾生可哀，如入寶山相似，自甘空手而回。
彌陀全體呈露，凈土隨方展開，不如及早念佛，轉身得坐蓮臺。
唯有徑路修行，實從自心發生，不離如今正念，頓除歷劫無明。
癡人尚自執著，濁染何由廓清？不如及早念佛，菩提道果圓成。
但念阿彌陀佛，此心念念是佛，佛外更無別心，心外更無別佛。
吹開萬里白云，涌出一輪紅日，寶樹華池現前，語言文字難述。
欲生安養國，承事鼓音王，合掌須西向，低頭禮彼方。
觀門誠易入，儀軌信難量，佛愿尤深廣，人心要久長。
嬰兒思乳母，遠客望家鄉，鄭重迎新月，殷勤送夕陽。
分明蒙接引，造次莫遺忘，飲啄齋稱首，熏修策最良。
五辛全斬斷，十惡永堤防，勿用求名利，毋勞論否臧。
布裘遮幻質，藜糝塞空腸，擺撥多生債，枝梧九漏囊。
精神才懶慢，喜怒便搶攘，水滴俄盈器，江流始濫觴。
積來功行滿，趁取色身強，室置千華座，鑪焚百種香。
新衣經獻著，美饌待呈嘗，莫點殘油炬，宜煎浴像湯。
形骸同土木，戒檢若冰霜，想念離諸妄，跏趺在一床。
剎那登凈域，方寸發幽光，骨肉都融化，乾坤極杳茫。
太虛函表，佛剎據中央，蓮吐葳蕤萼，波翻瀲灩塘。
鮮飆須動蕩，彩仗恣搖揚，燦爛黃金殿，參差白玉堂。
樓隨四寶合，臺備七珍妝，鏡面鋪階砌，荷心結洞房。
珊瑚裁作檻，碼碯制為梁，田地琉璃展，園林錦繡張。
內皆陳綺席，外盡繞銀墻，覆有玲瓏網，平無突兀岡。
璚林連處處，琪樹列行行，果大甜如蜜，音清妙似簧。
喬柯元自對，茂葉正相當，一一吟鸚鵡，雙雙集鳳凰。
瑤池無晝夜，珠水自宮商，渠瑩金沙底，風輕寶岸旁。
高低敷菡萏，深淺戲鴛鴦，異彩吞群鳥，奇葩掩眾芳。
千枝分赤白，萬朵間青黃，暫挹身根爽，微通鼻觀涼。
頻伽前鼓舞，共命後飛翔，竟日鶯調舌，沖霄鶴引吭。
悟空寧有我，知苦悉無常，大士談玄理，聲聞會寶坊。
經宣十二部，偈演百千章，直指菩提徑，俱浮般若航。
挽回尋劍客，喚醒失頭狂，九品標麤妙，三乘互抑揚。
鏈深終絕鑛，簸凈豈存糠？示現真彌勒，咨參妙吉祥。
圣賢云靉靆，天樂日鏗鏘，俊偉純童子，伊優絕女郎。
語言工問答，進退巧趨蹌，火齊恒流焰，摩尼益耀芒。
不須懸日月，何處限封疆？食是天肴膳，餐非世稻梁。
掛肩如意服，擎鉢自然漿，脫體殊清凈，含暉更焜煌。
袈裟籠瑞靄，瓔珞襯仙裳，徧往微塵國，周游正覺場。
慈顏容禮覲，供具任持將，側聽能仁教，還令所得亡。
及歸彈指頃，翻笑取途忙，每受經行樂，誰云坐臥妨？
普天除斗諍，匝地息災殃，南北威靈被，東西德化彰。
幾番經劫燒，四海變耕桑，此界無虧損，斯人但壽昌。
戶丁休點注，年甲罷推詳，滿耳唯聞法，充饑不假糧。
永懷恩入髓，且免毒侵瘡，試說娑婆苦，爭禁涕淚滂？
內宗誰復解？邪見轉堪傷，忍被貪瞋縛，甘投利欲阬。
君臣森虎豹，父子劇豺狼，盡愛錢堆屋，仍思米溢倉。
山中搜雉兔，野外牧牛羊，奪命他生報，銜怨累世償。
太平逢盜賊，離亂遇刀槍，好飲耽杯酒，迷情戀市娼。
心猿拋罥索，意馬放垂韁，逸志摧中路，英魂赴北邙。
干戈消禮樂，揖讓去陶唐，戰伐愁邊鄙，焚煙徹上蒼。
連村遭殺戮，暴骨滿城隍，鬼哭天陰雨，人悲國夭殤。
歲兇多餓死，棺貴少埋藏，瓦礫堆禪剎，荊榛出教庠。
征徭兼賦稅，禾黍減豐穰，念佛緣猶阻，尋經事亦荒。
素襟龍奮迅，高步鵠騰驤，載顧同群鴈，毋為獨跳獐。
圣胎吾已就，法侶爾相望，寶地同瀟灑，金臺共頡頏。
翹勤山岌嶪，積德海汪洋，曠劫功彌著，纖毫過即禳。
三心期遠到，十念整遙裝，必欲超魔界，從今奉覺皇。
應起句欲字。
聽說娑婆無量苦，能令智者增憂怖，壽命百年如曉露，君須悟，一般生死無窮富，綠發紅顏留不住，英雄盡向何方去？回首北邙山下路，斜陽暮，千千萬萬寒鴉度。
聽說娑婆無量苦，風前陡覺雙眉豎。貪欲如狼瞋猛虎，魔軍主，張弓架箭癡男女，日月往來寒又暑，乾坤開合晴還雨，白骨茫茫銷作土，嗟今古，何人踏著無生路？
聽說娑婆無量苦，千思萬算勞腸肚，地水火風爭勝負，何牢固？到頭盡化微塵去，一顆心珠離染污，聲前色後常披露，打破髑髏無覓處，除非悟，如來金口親分付。
聽說娑婆無量苦，死王總作輪回主，六賊操刀為伴侶，同居住，何曾頃刻拋離去？功德天和黑暗女，兩人最是難相聚，有智主人俱不取，依吾語，從今更莫登門戶。
聽說娑婆無量苦，篋中四大蚖蛇聚，重者好沈輕好舉，相陵侮，況兼合宅空無主？早覺參差梁與柱，風飄雨打難撐拄，畢竟由他傾壞去，教人懼，不如覓個安身處。
聽說娑婆無量苦，人皆染色貪樽俎，玉鏤笙簫金貼鼓，長歌舞，梨園子弟邯鄲女，冬衣紫貂春白苧，涼亭暖閣消寒暑，一旦神魂歸地府，應難取，空教淚點多如雨。
聽說娑婆無量苦，為君一一分明舉，風俗淫邪人跋扈，多囹圄，命終未免沈冥府，檢點惡名看罪簿，因茲惹起閻羅怒，鑪炭鑊湯燒又煮，爭容汝？自家作業非人與。
聽說娑婆無量苦，高夸富足慚貧窶，無食無衣無棟宇，懸空釜，舉頭又見紅輪午，只有磵邊芹可煮，黃昏坐聽饑腸語。多粟多金多子女，同歡聚，看來總是前生注。
聽說娑婆無量苦，家家未免為商賈，出入江山多險阻，非吾土，磨牙噬肉遭人虎。魂魄欲歸迷去所，煙橫北嶺云南塢，一望連天皆莽鹵，知何許？荒村颯颯風吹雨。
聽說娑婆無量苦，人當亂世投軍旅，寇至不分男與女，摧腰膂，鳴蟬竟斷螳螂斧，縱有才能超卒伍，幾人衣錦還鄉土？燕頷虎頭封萬戶，虛相誤，奈何李廣逢奇數！
聽說娑婆無量苦，兇兵解散還屯聚，昨日為齊今日楚，更奴擄，乾坤畢竟歸神武。趙括才疏空自許，強秦用間欺其主，四十萬軍生入土，悲前古，至今鬼哭長平下。
聽說娑婆無量苦，星分海角船居戶，東望扶桑朝日吐，迷洲渚，炮車云起青天雨，卸卻云帆停卻櫓，打頭風急鯨魚舞，滾滾潮聲喧萬鼓，愁肝腑，遭逢患難誰依怙？
聽說娑婆無量苦，茶鹽阬冶倉場務，損折課程遭箠楚，賠官府，傾家賣產輸兒女，口體將何充粒縷？飄蓬未有棲遲所，苛政酷於蛇與虎，爭容訴？勸君莫犯雷霆怒。
聽說娑婆無量苦，如今業債前來負，賊劫貨財身被擄，逢狼虎，挑生咒死兼巫蠱，奴婢辛勤依惡主，黑瘡白癩聾和瞽，丑惡愚癡相與處，誰憐汝？發心歸命慈悲父。
聽說娑婆無量苦，橫遭獄訟拘官府，大杖擊身瘡未愈，重鞭楚，血流滿地青蠅聚，牒訴紛紛皆妄語，無人敢打登聞鼓，天上群仙司下土，能輕舉，何時一降幽囚所？
聽說娑婆無量苦，三農望斷梅天雨，車水種苗苗不舉，難禁暑，被風扇作荒茅聚，久旱掘泉唯見土，海潮又入蒹葭浦，南北東西皆斥鹵，枯禾黍，官糧更要徵民戶。
聽說西方無量樂，三賢十圣同依托，稽首彌陀圓滿覺，長參學，川流赴海塵成岳，佛性在躬如玉璞，須憑巧匠勤雕琢，凡圣皆由心所作，難描邈，華堂寶座珠瓔珞。
聽說西方無量樂，莊嚴七寶為樓閣，瑪瑙珊瑚兼琥珀，光堪摘，金繩界道何輝赫！寶樹靈禽皆化作，滿池鳧鴈鴛鴦鶴，鸚鵡頻伽并孔雀，爭鳴躍，更看朵朵金蓮拆。
聽說西方無量樂，琉璃田地金城郭，翡翠鮮明珠磊落，蓮披萼，幾多青赤并黃白。大士聲聞隨所適，天華爛熳沾衣裓，各各化身千百億，神通力，須臾游徧微塵國。
聽說西方無量樂，法王治化消諸惡，天上人間元不隔，相參錯，圣凡平等同圓覺，長見寶華空際落，朝朝暮暮聞音樂，衣食自然非造作，香臺閣，徧周國界常寬廓。
聽說西方無量樂，凡夫淺智難圖度，隨有愿求無不獲，何勞索？珠衣綺饌黃金宅，地似掌平尤廣博，八功德水非穿鑿，白蕅華中胎可托，三生約，如今豈可輕拋卻？
聽說西方無量樂，君王便是如來作，不立三光并五岳，除溝壑，紅霞紫霧長籠絡，四八儀容金閃爍，鉢中美味隨斟酌，發愿往生真上策，堪呵責，死生路上飄蓬客。
聽說西方無量樂，風林水鳥聲交作，法句時時相警覺，貪瞋薄，能教有學成無學，不染六塵離五濁，如蟬脫去無明，肯受涅盤生死縛，空撈摸，語言文字皆糟粕。
聽說西方無量樂，一聞妙道忘知覺，胸次不留元字腳，真標格，光明徧界紅輪赫，鵬翅展開滄海窄，誰能更問籬邊雀？多少凡毛并圣角，都拈卻，塵塵剎剎歸無著。
聽說西方無量樂，長生不假神仙藥，胎就眼開華正柝，心彰灼，永為自在逍遙客，來度眾生離火宅，命終免被閻王責，露地牛兒如雪白，無鞭索，黃金地上從跳躍。
聽說西方無量樂，娑婆已悔從前錯，佛號自呼還自諾，思量著，唯心凈土誰云隔？一貫由來雙五百，嬰兒謾把空拳嚇，擬議不來遭一摑，諸禪客，凡情圣解曾銷爍。
聽說西方無量樂，四方上下天垂幕，不比娑婆田地惡，無垠堮，純將一片琉璃作，能埽愛河波浪涸，盡翻苦樹枝條落，智焰爭容蚊蚋泊？神超卓，徑登廣大毗盧閣。
聽說西方無量樂，且教影與形商略，收拾神情歸澹泊，重磨削，觚圓更復雕為樸，世事休休還莫莫，誰將天爵并人爵？一念未生誰善惡？俄然覺，紫鱗掣斷黃金索。
聽說西方無量樂，未曾聞見須揚搉，異寶奇珍光間錯，同棲泊，如來大士并緣覺，諸上善人皆許諾，談空說苦相酬酢，百鷙群中隨一鶚，翔寥廓，從茲永斷凡夫惡。
聽說西方無量樂，樂邦是我心開拓，根缺女人皆不著，誰強弱？一人一朵金蓮萼，行樹七重珠網絡，寶樓風韻金鈴鐸，天上樂音相間作，須誠愨，返聞自性同先覺。
聽說西方無量樂，娑婆自恨身飄泊，注想存心連晦朔，歸皇覺，金臺接引休忘約，架廈區區同燕雀，成橋渺渺隨烏鵲，早晚無常來逼迫，難推卻，西游快展摩霄翮。
聽說西方無量樂，彌陀圣主垂恩澤，洗我禪心清且白，難尋迹，月光倒射寒潭碧，舊債新怨都解釋，通身變作黃金色，一念須臾圓萬德，真奇特，十方佛授如來職。
叶房。覺翁解惑欣重解，則老揚宗幸載揚。法界千華開佛國，無生一曲演珠王。臨行喝死支離客，振古威名壓野狂。戊申七月私淑弟子古歙成時稽首賦，時年五十有一。