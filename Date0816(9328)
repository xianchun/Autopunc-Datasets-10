夫道徳仁義禮，五者一體也！道者，人之所蹈，使萬物不知其所由。徳者，人之所得，使萬物各得其所欲。仁者，人之所親，有慈恵惻隱之心，以遂其生成。義者，人之所宜，賞善罰惡，以立功立事。禮者，人之所履，夙興夜寐，以成人倫之序。夫欲為人之本，不可無一焉。賢人君子，明於盛衰之道，通乎成敗之數，審乎治亂之勢，達乎去就之理。故潛居抱道，以待其時。若時至而行，則能極人臣之位：得機而動，則能成絶代之功。如其不遇，没身而已，是以其道足髙，而名重於後代。
徳足以懷逺，信足以一異，義足以得衆，才足以鑒古，明足以照下，此人之俊也。行足以為儀表，智足以決嫌疑，信可以使守約，亷可以使分財，此人之豪也。守軄而不廢，處義而不囘，見嫌而不茍免，見利而不茍得，此人之傑也。
絶嗜禁欲，所以除累。抑非損惡，所以禳過。貶酒闕色，所以無汚。避嫌逺疑，所以不誤。博學切問，所以廣知。髙行㣲言，所以修身。恭儉謙約，所以自守。深計逺慮，所以不窮。親仁友直，所以扶顛。近恕篤行，所以接人。任材使能，所以濟務。彈惡斥讒，所以止亂。推古驗今，所以不惑。揆揆後度，所以應卒。設變致權，所以解結。括囊順㑹，所以無咎。橛橛梗梗，所以立功。孜孜淑淑，所以保終。
夫志心篤行之術，長莫長於博謀，安莫安於忍辱，先莫先於修徳，樂莫樂於好善，神莫神於至誠，明莫明於體物，吉莫吉於知足，苦莫苦於多願，悲莫悲於精散，病莫病於無常，短莫短於茍得，幽莫幽於貪鄙，孤莫孤於自恃，危莫危於任疑，敗莫敗於多私。
以明示下者闇，有過不知者蔽，迷而不返者惑，以言取怨者禍，令與心乖者廢，後令繆前者毁，怒而無威者犯，好衆辱人者殃，戮辱所任者危，慢其所敬者凶，貌合心離者孤，親讒逺忠者亡，近色逺賢者惛，女謁公行者亂，私人以官者浮，凌下取勝者侵，名不勝實者耗，畧己而責人者不治，自厚而薄人者棄，以過棄功者損，羣下外異者淪，既用不任者踈，行賞悋色者沮，多許少與者怨，既迎而拒者乖，薄施厚望者不報，貴而忘賤者不久，念舊而棄新功者凶，用人不得正者殆，彊用人者不畜，為人擇官者亂，失其所彊者弱，決策於不仁者險，隂計外泄者敗，厚斂薄施者凋，戰士貧、游士富者衰。貨賂公行者昧，聞善忽畧、記過不忘者暴。所任不可信、所信不可任者濁。牧人以徳者集，繩人以刑者散，小功不賞，則大功不立。小怨不赦，則大怨必生。賞不服人、罰不甘心者叛。賞及無功、罰及無罪者酷。聽讒而美、聞諫而仇者亡。能有其有者安，貪人之有者殘。
怨在不捨小過，患在不預定謀，福在積善,禍在積惡。饑在賤農，寒在惰織。安在得人，危在失士，富在迎來，貧在棄時。上無常躁，下無疑心，輕上無罪，侮下無親，近臣不重，逺臣輕之。自疑不信人，自信不疑人，枉士無正友，曲上無直下。危國無賢人，亂政無善人，愛人深者求賢急，樂得賢者養人厚，國將霸者士皆歸，邦將亡者賢先避。地薄者大物不産，水淺者大魚不游，樹秃者大禽不棲，林疎者大獸不居，山峭者崩，澤滿者溢。棄玉取石者盲，羊質虎皮者辱，衣不舉領者倒，走不視地者顛。柱弱者屋壞，輔弱者國傾，足寒傷心，人怨傷國，山將崩者下先隳，國將衰者人先弊。根枯枝朽，人困國殘，與覆車同軌者傾，與亡國同事者滅，見已生慎將生，惡其迹者預避之。畏危者安，畏亡者存，夫人之所行，有道則吉，無道則凶，吉者百福所歸，凶者百禍所攻，非其神聖，自然所鍾。務善策者無惡事，無逺慮者有近憂，重可使守固，不可使臨陣；貪可使攻取，不可使分陣；亷可使守主，不可使應機。此五者，各隨其才而用之。同志相得，同仁相憂，同惡相黨，同愛相求，同美相妬，同智相謀，同貴相害，同利相忌，同聲相應，同氣相感，同類相依，同氣相親，同難相濟，同道相成，同藝相規，同巧相勝，此乃數之所得，不可與理違。釋己而教人者逆，正己而化人者順，逆者難從，順者易行，難從則亂，易行則理。詳體而行，理身、理家、理國可也。