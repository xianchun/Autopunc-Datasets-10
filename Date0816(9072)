凡四，金州杜氏子。少習毘尼藏。一日，自嘆云：夫出家者，為無為法以報佛恩，以此拘身，於道何益？遂同坦然禪師謁嵩山安國師，復往曹谿參六祖。
祖問：甚處來？
師云：嵩山來。
祖云：甚麼物恁麼來？
師云：說似一物即不中。
祖云：還假修證否？
師云：修證即不無，污染即不得。
祖云：即此不污染，是諸佛之護念，汝既如是，吾亦如是。西天般若多羅讖汝向後出一馬駒，踏殺天下人去在，病在汝心，不須速說。
師後居南岳般若臺，時道一住傳法寺，日唯坐禪，師往問曰：大德坐禪圖個甚麼？
云：圖作佛。
師一日將塼於道一庵前磨，一怪而問曰：作甚麼？
師云：磨作鏡。
一云：磨塼豈得成鏡？
師云：磨塼既不成鏡，坐禪豈得成佛？
一云：如何即是？
師云：如牛駕車，車若不行，打車即是？打牛即是？一無對。
師又問：汝學坐禪？為學坐佛？若學坐禪，禪非坐臥；若學坐佛，佛非定相。於無住相，不應取舍。汝若坐佛，即是殺佛；若執坐相，非達其理。
道一於言下開悟，如飲醍醐，作禮請問：如何用心，即合無相三昧？
師云：汝學心地法門，如下種子；我說法要，譬彼天澤。汝緣合故，當見其道。
一云：道非色相，云何能見？
師云：心地法眼能見乎道，無相三昧亦復然矣。
一云：有成壞否？
師云：若以成壞而見道者，非也。聽吾偈云：心地含諸種，遇澤悉皆萌。三昧花無相，何壞復何成？
師有弟子六人，師各印可云：汝等六人同證吾身，各契一體。一人得吾眉，善威儀；一人得吾眼，善顧眄；一人得吾耳，善聽理；一人得吾鼻，善知氣；一人得吾舌，善談說；一人得吾心，善古今。
又云：一切諸法皆從心生，心無所生，法無所住。若達心地，所作無礙。非遇上根，宜慎辭哉！
僧問：如鏡鑄像，像成後，未審光向甚麼處去？
師云：如大德為童子時相貌何在？
云：只如像成後，為甚麼不監照？
師云：雖然不監照，瞞他一點也不得。
馬大師闡化江西，師云：道一在江西，總不寄個消息來。
遣一僧去，囑之云：汝去，待他上堂次，但出問云：作麼生？看伊道甚麼，記將來。
其僧依教，出問云：作麼生？
一云：自從胡亂後，三十年不曾少鹽醬。僧回，舉似師，師然之。
妙喜頌云：見得分明識得親，舉來猶自涉途程。直饒不犯毫芒者，也是拈舐指人。
凡十一，漢州什邡馬氏子也。示眾云：汝等諸人，各信自心是佛。達磨大師從南天竺國來至中華，傳上乘一心之法，令汝開悟。又引楞伽以印眾生心地，恐汝顛倒，不自信此一心之法，各各有之。故楞伽經以佛語心為宗，無門為法門。
夫求法者，應無所求，心外無別佛，佛外無別心。不取善，不舍惡，凈穢兩邊俱不依怙。達法性空，念念不可得，無自性故，三界惟心。森羅及萬象，一法之所印，凡所見色，皆是見心，心不自心，因色故有。汝但隨時言說，即事即理，都無滯礙，菩提道果，亦復如是。於心所生，即名為色，知色空故，生即不生。若了此意，乃可隨時著衣吃飯，長養圣胎，任運過時，更有何事？汝授吾教，聽吾偈曰：心地隨時說，菩提亦只寧。事理俱無礙，當生即不生。
僧問：如何是修道？
師云：道不屬修。若言修得，修成還壞，即同聲聞；若言不修，即同凡夫。
僧云：作何見解，即得達道？
師云：自性本來具足，但於善惡事中不滯，喚作修道人。取善舍惡，觀空入定，即屬造作。更若向外馳求，轉疏轉遠。但盡三界心量，一念妄心，即是三界生死根本；但無一念，即除生死根本，即得法王無上珍寶。
無量劫來，凡夫妄想，諂曲邪偽，我慢貢高，合為一體。故經云：但以眾法合為此身，起時唯法起，滅時唯法滅。此法起時不言我起，滅時不言我滅。前念後念，念念不相待，念念寂滅，喚作海印三昧。攝一切法，如百千異流同歸大海，都名海水。住於一味，即攝眾味；住於大海，即混諸流。如人在大海中浴，則用一切水。
所以聲聞悟迷，凡夫迷悟。聲聞不知圣心本無地位、因果、階級，心量妄想修因證果，住於空定八萬劫、二萬劫，雖即已悟，悟已還迷。諸菩薩觀如地獄苦，沈空滯寂，不見佛性。若是上根眾生，忽爾遇善知識指示，言下悟去，更不歷於階級、地位，頓悟本性。故經云：凡夫有返復心，而聲聞無也。對迷說悟，本既無迷，悟亦不立。
一切眾生，從無量劫來，不出法性三昧，長在法性三昧中，著衣吃飯，言談只對，六根運用，一切施為，盡是法性。不解返源，隨名定相，迷情妄起，造種種業。若能一念返照，全體圣心。汝等諸人，各達自心，莫記吾語。縱饒說得河沙道理，其心亦不增；總說不得，其心亦不減。說得亦是汝心，說不得亦是汝心，乃至分身放光，現十八變，不如還我死灰來。淋過死灰無力，喻聲聞妄修因證果；未淋死灰有力，喻菩薩道業純熟，諸惡不染。若說如來權教三藏，河沙劫說不盡，猶如鉤鎖，亦不斷絕。若悟圣心，總無余事。珍重！
僧問：離四句，絕百非，請師直指某甲西來意。
師云：我今日勞倦，不能為汝說得，問取智藏去。
僧問智藏，藏云：汝何不問和尚？
云：和尚教來問上座。
藏云：我今日頭痛，不能為汝說得，問取海兄去。
僧問海，海云：我到這卻不會。
僧舉似師，師云：藏頭白，海頭黑。
大溈喆云：這僧恁麼問，馬師恁麼答。離四句，絕百非，智藏、海兄都不知。會麼？不見道：馬駒踏殺天下人。
有僧來，作四劃，上一劃長，下三劃短，云：不得道一劃長，三劃短，離四句，絕百非，請師答話。
師劃一劃，云：不得道一劃長，三劃短，答汝了也。
鄧隱峰辭，師問：甚處去？
云：南岳石頭處去。
師云：石頭路滑。
峰云：竿木隨身，逢場作戲。
峰到石頭，繞繩床一匝，振錫一下，云：是何宗旨？
頭云：蒼天！蒼天！
峰無語，回，舉似師，師云：汝更去，見伊道：蒼天！蒼天！汝便噓兩聲。
峰又去，依前問，頭遂噓兩聲。峰又無語，回，舉似師，師云：我向汝道石頭路滑。
師有小師耽源行腳歸，於師前作一圓相，於中立地，師云：汝莫欲作佛麼？
云：某甲不會捏目。
師云：吾不如汝。
雪竇云：然則猛虎不食伏肉，爭奈來言不豊！諸人要識耽源麼？只是個藏身露影漢。
保寧勇代馬祖云：對面謾我不少。
師見僧來，劃一圓相，云：入也打，不入也打。僧才入，師便打。
僧云：和尚打某甲不得。師靠卻拄杖，休去。
雪竇云：二俱不了。和尚打某甲不得，靠卻拄杖。擬議不來，劈脊便棒。
師翫月次，南泉、百丈、西堂侍立，師問：正恁麼時如何？
堂云：正好供養。
丈云：正好修行。泉拂袖而去。
師云：經歸藏，禪歸海，唯有普愿獨超物外。
翠巖真云：神鼎叔祖云：只為老婆心切。翠巖即不然，垂萬里鉤，駐千里烏騅；布幔天網，收沖浪巨鱗。有麼？有則沖浪來相見；如無，且歸巖下待月明。
僧問：和尚為甚麼說即心是佛？
師云：為止兒啼。
云：兒啼止時如何？
師云：非心非佛。
云：除此二種人來時，如何指示？
師云：向伊道不是物。
龐居士問：如水無筋骨，能勝萬斛舟，此理如何？
師云：我這無水亦無舟，說甚麼筋骨！
凡十四，鄭州王氏子也。示眾云：然燈佛道了也。若心所思，出生諸法，虛假皆不實。何故？心尚無有，云何出生諸法？猶如形影，分別虛空；如人取聲，安置篋中；亦如吹網，欲令氣滿。故老宿云：不是心，不是佛，不是物。且教儞兄弟行履。據說十地菩薩住首楞嚴三昧，得諸佛秘密法藏，自然得一切禪定解脫，神通妙用，至一切世界普現色身，或示現成等正覺，轉大法輪，入般涅盤。使無量入一毛孔，演一句經無量劫，其義不盡，教化無量億千眾生得無生法忍，尚喚作所知愚，極微細所知愚，與道全乖。大難！大難！
示眾云：喚作如如，早是變了也，今時師僧須向異類中行。
歸宗云：雖行畜生行，不得畜生報。
師云：孟八郎漢又恁麼去。
德山密云：南泉中毒了也。
瑯瑘覺云：遇水吃水，遇草吃草，焉知畜生行？
示眾云：諸和尚子！王老師十八上便解作活計，如今莫有解作活計底麼？出來，共汝商量。良久，顧視大眾云：也須是個人始得。珍重！
示眾云：文殊、普賢昨夜三更相打，每人與三十棒，趁出院了也。
趙州出眾云：和尚棒教誰吃？
師云：王老師過在甚麼處？州便作禮。
云門代云：深領和尚慈悲，某甲歸衣鉢下得個安樂。又代云：為眾除害。
示眾云：王老師賣身去也，還有人買麼？
時有僧出眾云：某甲買。
師云：不作貴，不作賤，儞作麼生買？僧無對。
趙州云：來年與和尚作領布衫。
臥龍球云：和尚屬某甲。
雪竇云：雖然作家競買，要且不解輸機。且道南泉還肯麼？雪竇也擬酬個價，直教南泉進且無路，退亦無門。良久，云：別處容和尚不得。
示眾云：王老師自小養一頭水牯牛，擬向溪東牧，不免食他國王水草；擬向溪西牧，不免食他國王水草。不如隨分納些些，總不見得。
云門云：且道牛內納？牛外納？直饒伊說得納處分明，我更問儞覓牛在。
大溈喆云：云門只會索牛，不會穿他鼻孔。
示眾云：江西馬大師說即心即佛。王老師不恁麼，不是心，不是佛，不是物。恁麼道還有過也無？時趙州出作禮，師便下座。
妙喜頌云：倒腹傾腸說向君，不知何故尚沈吟。如今便好猛提取，付與世間無事人。
後有僧問趙州：上座禮拜了去，意作麼生？
州云：儞去問取和尚。
僧問師，師云：他卻領得老僧意。
示眾云：道非物外，物外非道。
趙州出問：如何是物外道？師便打。
州捉住云：和尚莫打某甲，已後錯打人去在。
師擲下棒云：龍虵易辨，衲子難瞞。
師同魯祖、歸宗、杉山吃茶次，祖提起盞子云：世界未成時便有這個。
師云：今時只識這個，且不識世界。
宗云：是。
師云：師兄莫同此見麼？
宗提起盞子云：向世界未成時道得麼？師作掌勢，宗以面作受掌勢。
師同歸宗、麻谷去禮覲忠國師，路次，師於地上畫一圓相，云：道得即去，道不得即不去。宗於圓相中坐，谷作女人拜。
師云：恁麼則不去也。
宗云：是甚麼心行？於是卻回。
翠巖芝云：當時若見，各與一棒，貴圖天下太平。
佛印元云：歸宗、麻谷氣宇如王，落在南泉圈。當時見他畫圓相，拂袖便行，直饒南泉有神通，也較三千里。
師與魯祖、杉山、歸宗辭馬祖，各謀住庵，中路分袂次，師插下拄杖云：道得也被這個礙，道不得也被這個礙。
宗拽拄杖便打云：也只是這個，王老師說甚麼礙不礙！
魯祖云：只此一句，大播天下。
宗云：還有不播底麼？
祖云：有。
宗云：作麼生是不播底？祖作掌勢。
師與杉山向火次，師云：不用指東劃西，本分事直下道將來。杉以火筯插向爐內。
師云：直饒如是，猶較王老師一線道。
又問趙州，州劃一圓相，於相中著一點，師云：直饒恁麼，猶較王老師一線道。
師問神山：甚麼處來？
山云：打羅來。
師云：手打？腳打？山無對。
師云：汝問我。
山理前問，師云：分明記取，舉似明眼人。
師寄書與茱萸云：理隨事變，寬廓非外；事得理融，寂寥非內。
僧問茱萸：如何是寬廓非外？
茱萸云：問一答百也無妨。
云：如何是寂寥非內？
萸云：睹對聲色不是好手。
又問趙州，州作吃飯勢；僧進後語，州作拭口勢。又問長沙岑，岑瞪目視之；僧進後語，岑閉目示之。僧舉似師，師云：此三人不謬為吾弟子。
師一日閉卻方丈門，將灰圍卻門外云：有人道得即開門。眾祗對，多不契。
趙州云：蒼天！蒼天！師便開門。
趙州問：和尚百年後向甚麼處去？
師云：山下作一頭水牯牛去。
州云：謝師指示。
師云：昨夜三更月到窗。
師為馬大師作忌齋，問僧云：且道馬大師還來麼？眾無對。
洞山云：待有伴即來。
師云：此子雖後生，甚堪雕琢。
洞山云：和尚且莫壓良為賤。
師刈茆茨，有僧問：南泉路向甚麼處去？
師豎起鎌云：我這鎌子是三十文買。
僧云：我不問這個，南泉路向甚麼處去？
師云：我用得最快。
師問維那：今日普請作甚麼？
那云：拽磨。
師云：磨即從儞拽，不得動著中心樹子。維那無語。
師拈球子問僧：那個何似這個？
云：不似。
師云：甚麼處見那個便道不似？
云：若問某見處，請和尚放下手中物。
師云：許儞具只眼。
師因兩堂爭貓兒，師遂提起貓兒云：大眾！道得即不斬，道不得即斬。眾無語，師遂斬之。
雪竇頌云：兩堂俱是杜禪和，撥動煙塵不奈何。賴得南泉能舉令，一刀兩段任偏頗。
少頃，趙州從外來，師舉似州，州脫屨安頭上出去，師云：子若在，即救得貓兒。
翠巖芝云：大小趙州只可自救。
雪竇頌云：公案圓來問趙州，長安城任閑游。草鞋頭戴無人會，歸到家山即便休。
師住庵時，有一僧來，師云：某甲上山作務，齋時上座做飯吃了，卻送一分來。其僧齋時做飯吃了，將家具一時打破，就床而臥。師伺不來，遂歸，見僧偃臥，師亦去身邊臥，僧便起去。
師云：得恁麼靈利。
師住後云：我往前住庵時，有個靈利道者，直至如今不見。
翠巖芝云：兩個漢，即
云：是多少？主無對。
僧問：百尺竿頭，如何進步？
師云：更進一步。
復問鹽官，官云：百尺竿頭，用進作麼？僧不肯，拂袖而出，官便打。
承天宗云：若參南泉，須進一步；若參鹽官，須退一步。明眼底辨取。
陸亘大夫問師：肇法師也甚奇怪，解道：天地與我同根，萬物與我一體。
師指庭前花云：大夫！時人見此一株花，如夢相似。
師與大夫見人雙陸，大夫拈起骰子問：恁麼不恁麼，但信彩時如何？
師拈起骰子便擲云：臭骨頭一十八。
大夫問：弟子家中有片石，或時坐，或時臥，如今擬鐫作佛，得麼？
師云：得。
大夫云：莫不得麼？
師云：不得！
大夫問師：大悲菩薩用許多手眼作甚麼？
師云：如國家用大夫作甚麼？
大夫謂師云：弟子亦薄會佛法。
師云：大夫十二時中作麼生？
夫云：寸絲不掛。
師云：猶是階下漢。復云：不見道：有道君王不納有智之臣。
大夫歸宣城治所，師問：大夫去彼，將何治民？
夫云：以智慧治民。
師云：恁麼則彼地生靈盡遭涂炭去也。夫無對。
凡十六，福州長樂人也。師參馬大師，為侍者。檀越每送齋飯來，師才揭用盤蓋，馬大師拈起一片胡餅示眾云：是甚麼？每日如此，師經三年方有省。
師侍馬大師游山次，忽見野鴨飛過，祖問：是甚麼？
師云：野鴨子。
祖云：甚麼處去也？
師云：飛過去也。
祖搊師鼻頭，師負痛失聲，云：阿耶耶！阿耶耶！
祖云：又道飛過去也？
師於此契悟，浹背汗流，卻歸侍者寮，哀哀大哭，同事問：汝憶父母耶？
師云：無。
云：被人罵耶？
師云：無。
云：儞哭作甚麼？
師云：我鼻孔被大師搊得痛不可徹。
同事云：有甚因緣不相契？
師云：汝問取和尚去。
同事問馬大師云：海侍者有何因緣不契，在寮中哭？告和尚為某甲說。
大師云：是伊會也，汝自問取他。
同事歸寮云：和尚道汝會也，教我自問汝。師乃呵呵大笑。
同事云：適來哭，如今為甚卻笑？
師云：適來哭，如今笑。同事罔然。
妙喜頌云：有時笑兮有時哭，悲喜交參暗催促，此理如何說向人？斷弦須是鸞膠續。
馬大師次日陞堂，眾才集，師出卷卻席，祖便下座，歸方丈，卻問師：我適來上堂未曾說話，儞為甚麼卷卻席？
師云：某甲昨日被和尚搊得鼻頭痛。
祖云：汝昨日向甚麼處留心？
師云：鼻頭今日又不痛也。
祖云：汝深得今日事。師作禮而退。
雪竇云：當時若見出來卷卻席，劈脊與他一踏，令坐者、倒者皆起不得。且要後人別有生涯，免見遞相鈍置，豈不是個英靈漢？
白云端出馬祖語云：我鈍置猶可，汝鈍置太殺！
黃龍心云：馬祖陞堂，百丈卷席，後人不善來風，盡道不留眹跡。殊不知桃花浪，正好張帆；七里灘頭，更堪垂釣。
楊杰次公頌云：野鴨飛，鼻頭裂，卷簟更來呈丑拙。直饒獨坐大雄峰，也是天邊第二月。
師再參馬大師，侍立次，大師目顧繩床角拂子，師云：即此用？離此用？
祖云：汝向後開兩片皮，將何為人？師取拂子豎起。
祖云：即此用？離此用？師掛拂子舊處，祖震威一喝，師直得三日耳聾。
汾州云：悟去便休，說甚麼三日耳聾！
石門聰云：若不三日耳聾，何得悟去？
汾州聞，云：我恁麼道，較他石門半月程。
雪竇云：奇怪諸禪德！如今列其派者多，究其源者少，總道百丈於喝下大悟，還端的也無？然刁刀相似，魚魯參差，若是明眼漢，瞞他一點不得。只如馬大師道：儞他後開兩片皮，將何為人？百丈豎起拂子，為復是如蟲御木？為復是啐啄同時？諸人要會三日耳聾麼？大冶精金，應無變色。
東林總云：當言不避截舌，當爐不避火迸，佛法豈可曲順人情？東林今日向驪龍窟爭珠去也。百丈不無他三日耳聾，汾州、石門爭免二俱瞎漢？這三個還曾悟去也無？良久，云：祖嬭不了，殃及兒孫。
汾陽昭頌云：每因無事侍師前，師指繩床角上懸，舉放卻歸舊位立，分明一喝至今傳。
示眾云：并卻咽喉唇吻，速道將來。
溈山出眾云：某甲道不得，請和尚道。
師云：不辭與汝道，恐已後喪我兒孫。
五峰云：和尚也須并卻。
師云：無人處斫額望汝。
云巖云：和尚有也未？
師云：喪我兒孫。
師一日上堂，眾才集，師拈拄杖一時打散；復召大眾，眾回首，師云：是甚麼？
師參次，有一老人隨眾聽法，眾人退，老人亦退。忽一日不退，師問：面前立者何人？
老人云：某甲非人也。過去迦葉佛時曾住此山，因學人問：大修行人還落因果也無？某甲對云：不落因果。五百生墮野狐身。今請和尚代一轉語。遂理前問。
師云：不昧因果。
老人言下大悟，作禮云：某甲已脫野狐身，住在山後，乞依亡僧事例。
師令維那白槌云：食罷送亡僧。
眾皆怪訝云：又無人遷化，何得送亡僧？食罷，師領眾至山後巖下，以拄杖挑出一死狐，依法火葬。
師至晚上堂，舉前因緣，黃檗出眾問云：古人錯對一轉語，五百生墮狐身，轉轉不錯，合作個甚麼？
師云：近前來，與汝道。檗近前與師一掌。
師拍手笑云：將謂胡須赤，更有赤須胡。
司馬頭陀舉問溈山，山撼門扇三下。陀云：太麤生！
溈云：佛法不是這個道理。
溈山舉問仰山，仰云：黃檗常用此機。
溈云：天生得？從人得？
仰云：亦是稟受師承，亦是自性宗通。
溈云：如是！如是！
真凈文頌云：不落藏逢不味分，要伊從此脫狐身。相逢盡道休官去，林下何曾見一人？
大溈喆頌云：大冶洪爐，烹佛烹祖。規模熔盡，識者罔措。
僧問：如何是大乘頓悟法門？
師云：汝等先歇諸緣，休息萬事，善與不善、世出世間一切諸法，莫記憶、莫緣念，放舍身心，令其自在。心如木石，無所辨別；心無所行，心地若空，慧日自現，如云開日出相似，俱歇一切攀緣、貪嗔愛取，垢凈情盡。對五欲、八風，不被見聞覺知所縛，不被諸境所惑，自然具足神通妙用，是解脫人。對一切境，心無靜亂，不攝不散，透一切聲色，無有滯礙，名為道人。但不被一切善惡垢凈、有為世間福智拘系，即名為佛慧。是非好惡，是理非理，諸知見總盡，不被系縛，處心自在，名初發心菩薩，便登佛地。
一切諸法，本不自空，不自言色，亦不言是非垢凈，亦無心系縛人，但人自虛妄計著，作若干種解，起若干種知見。若垢凈心盡，不住系縛，不住解脫，無一切有為無為解，平等心量，處於生死，其心自在，畢竟不與虛幻、塵勞、蘊界、生死諸入和合，迥然無寄，一切不拘，去留無礙，往來生死如門開相似。若遇種種苦樂，不稱意事，心無退屈，不念名聞衣食，不貪一切功德利益，不為世法之所滯。心雖親受，苦樂不干于懷，麤食接命，補衣御寒暑，兀兀如愚如聾相似。
稍有相親分，於生死中廣學知解，求福求智，於理無益，卻被解境風飄，卻歸生死海。佛是無求人，求之即乖；理是無求理，求之即失。若取於無求，復同於有求，此法無實無虛。若能一生心如木石相似，不為陰界、五欲、八風之所漂溺，即生死因斷，去住自由，不為一切有為因果所縛，他時還與無縛身同利物，以無縛心應一切心，以無縛慧解一切縛，亦能應病與藥。
僧云：如今受戒，身口清凈，已具諸善，得解脫否？
答：少分解脫，未得心解脫，未得一切解脫。
云：如何是心解脫？
答：不求佛，不求知解，垢凈情盡，亦不守此無求為是，亦不住盡處，亦不畏地獄縛，不受天堂樂，一切法不拘，始名為解脫無礙，即身心及一切皆名解脫。汝莫言有少分戒善將謂便了，有恒沙無漏戒定慧門，都未涉一毫在。努力猛作早與，莫待耳聾眼暗，頭白面皺，老若，作麼生？
師云：這一片田地好卓庵。
泉云：卓庵且致，畢竟事作麼生？師踢飜茶銚。
泉云：師兄吃茶了，某甲未吃茶。
師云：作此語話，滴水也難消。泉休去。
云巖來參，師見，便作彎弓勢，巖良久，作拔劍勢，師云：大遲生！
師剗草次，有座主來參，偶一條虵過，師以鋤斷之，主云：久響歸宗，元來只是個麤行沙門。
師顧座主云：儞麤？我麤？
主問：如何是麤？師豎起鋤頭。
云：如何是細？師作斷虵勢。
云：與麼則依而行之。
師云：依而行之且置，儞甚麼處見我斬虵？主無對。
雪峰問德山：古人斬虵，意旨如何？山便打，峰便走。
山召云：布衲子！峰回首。
山云：他時悟去，方知老漢徹底老婆心。
雪竇云：歸宗只會慎初，不能護末；德山頗能據令，未明斬虵。乃云：大眾！看雪竈，師拈棒趁下。
師因小師大愚辭，師問：甚處去？
云：諸方學五味禪去。
師云：諸方有五味禪，我這有一味禪，為甚不學？
云：如何是和尚一味禪？
師劈口便打，愚當下大悟，乃云：嗄！我會也！我會也！
師急索云：道！道！愚擬開口，師又打，即時趁出。
雪竇云：以強凌弱有甚麼難？我這有一味禪，為甚不學？但向道收。待伊拈起，有般無眼漢只管吃。吽！吽！雪竇門下誰敢？
師泥壁次，白舍人來，師問：君子儒？小人儒？
云：君子儒。
師打泥盤一下，白便過泥，師接泥便用，良久，問：莫是俊快底白侍郎麼？
白云：不敢。
師云：只有過泥分。
李渤刺史問：教中道須彌納芥子，渤即不疑。芥子納須彌，莫是妄談否？
師云：人傳使君讀萬卷書，是否？
云：然。
師云：摩頂至踵如椰子大，萬卷書向甚麼處著？李俛首而已。
李問：一大藏教明甚麼邊事？
師舉拳示之云：會麼？
云：不會。
師云：飽學措大，拳頭也不識！
云：某甲實不會。
師云：遇人即途中受用，不遇人即世諦流布。
凡二，海門郡李氏子也。示眾云：虛空為鼓，須彌為槌，甚麼人打得？眾無對。
南泉云：王老師不打這破鼓。
法眼云：王老師不打。
雪竇云：打者甚多，聽者極少。且道誰是解打者？莫謗鹽官好。南泉道：王老師不打這破鼓。法眼道：王老師不打。兩個既不奈何，一個更是又云：王老師不打，還肯得諸方也無？自代云：千年田，八百主。
師一日喚侍者：將犀牛扇子來。
者云：破也。
師云：扇子既破，還我犀牛兒來。
投子云：不辭將出，恐頭角不全。
雪竇云：我要不全底頭角。
石霜代云：若還和尚即無也。
雪竇云：犀牛兒猶在。
保福代云：和尚年尊，別請人好。
雪竇云：可惜勞而無功。
資福代作圓相，於中書牛字。
雪竇云：適來何不將出？遂拈云：若要清風再復，頭角重生，請諸禪客下一轉語。乃問：扇子既破，還我犀牛兒來。
時有僧出云：大眾參堂去。
師喝云：拋鉤釣鯤鯨，釣得個蝦蟆！
云居舜云：侍者當時若見道：扇子既破，還我犀牛兒來。便向他道：已揚在榼堆頭了也。
凡六，泉州同安謝氏子也。示眾云：至理亡言，時人不悉，強習他事，以為功能。不知自性元非塵境，是個微妙大解脫門，所有監覺不染不礙，如是光明未曾休廢。曩劫至今，固無變易，猶如日輪，遠近斯照。雖及眾色，不與一切和合，靈燭妙明，非假煅煉。為不了故，取於物像，但如捏目，妄起空花，徒自疲勞，枉經塵劫。若能返照，無第二人，舉措施為，不虧實相。
麻谷來，繞師三匝，振錫一下，卓然而立，師云：是！是！
谷到南泉亦如是，泉云：不是！不是！
谷云：章敬道是，和尚因甚道不是？
泉云：章敬即是，是汝不是。此是風力所轉，終成敗壞。
大偽喆云：章敬道是，落在麻谷彀中；南泉道不是，亦落在麻谷彀中。大偽。
洞山云：當時不是五泄先師，也大難承當。雖然如是，猶涉途在。
翠巖芝云：石頭據坐，五泄回首。石頭召他，卻成多事。
云峰悅云：大小石頭坐不定，把不住，似這般擔板漢，放去便休。又喚回，被伊搽糊一上，道我向這有個悟處，驢年夢見麼？
凡七。師與丹霞游山，見水中魚，以手指示丹霞，霞云：天然！天然！師休去。
至來日又問丹霞：昨日意作麼生？霞放身作臥勢。
師云：蒼天！蒼天！
師問臨濟：大悲千手眼，那個是正眼？
濟云：大悲千手眼，作麼生是正眼？速道！速道！師拽濟下繩床卻坐。
濟起云：不審。師擬議，濟便喝，拽下繩床卻坐，師出去。
達觀穎云：諸禪德！二尊宿如此，且道怎生？今時人總道照用同時，照甚麼盌？一切人只解自騎馬去捉賊，自持刀去殺賊，此二人便能騎賊馬捉賊，奪賊鏘殺賊。雖然如是，臨濟雖是得便宜，卻是落便宜。
師與南泉二三人去謁徑山，路逢一婆子，乃問：徑山路向甚麼處去？
婆云：驀直去。
師云：前頭水深，還過得麼？
云：不濕腳。
又問：上岸稻得與麼好？下岸稻得與麼怯？
云：總被螃蟹吃了也。
師云：禾好香！
婆云：沒氣息。
又問：婆住在甚處？
云：只在這。
三人至店，婆煎茶一瓶，攜盞三只，乃云：和尚！有神通者即吃茶。
三人相顧間，婆云：看老朽自逞神通去也。拈盞傾茶便行。
師坐帳內，以手巾蓋卻頭，披云和尚來見，便作哭聲。良久，出去法堂上繞繩床一匝，卻入來，撥開帳，見師去卻手巾而坐，披云云：死中得活，萬中無一。
師下床作抽坐具勢，云把住云：前死後活，儞還甘麼？
師云：甘即甚甘，阿師堪作甚麼？
云推師向一邊云：知道前言，不副後語。
師使扇次，僧問：風性常動，無處不周，和尚為甚麼卻使扇？
師云：儞只知風性常動，且不知無處不周。
云：作麼生是無處不周底道理？師卻搖扇，僧作禮。
師云：無用處師僧著得一萬個有甚麼益？
師問僧：甚處來？
僧云：不審。師再問，僧珍重。
師下繩床搊住云：這個師僧問著，便作佛法只對。
云：大似無眼。
師放手云：放汝命，通汝氣。僧作禮，師復搊住，僧掣肘便行。
師云：休將三歲竹，擬比萬年松。
師問僧：甚處來？
云：漳州。
師云：彼中瘴氣，近日如何？
云：極盛。
師云：闍梨因甚卻無事？
云：某甲是冬月過。
師云：何處得盛？
石鞏云：語即是，理即未是。