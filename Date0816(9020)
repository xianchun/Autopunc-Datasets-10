觀佛相好發心者，若見如來父母生身，身相昺著，明了得處，輝麗灼爍，毗首羯磨所不能作，勝轉輪王，相好纏絡，世間希有，天上天下無如佛，十方世界亦無比，愿我得佛，齊圣法王，我度眾生，無數無央。是為見應佛相好，上求下化，發菩提心。
若見如來，知如來無如來。若見相好，知相好非相好。如來及相，皆如虛空，空中無佛，況復相好？見如來非如來，即見如來。見相非相，即見諸相。愿我得佛，齊圣法王，我度眾生，無數無央。是為見勝應相好，上求下化，發菩提心。
若見如來身相，一切靡所不現，如明凈鏡，睹眾色像，一一相好，凡圣不得其邊，梵天不見其頂，目連不窮其聲。論云：無形第一體，非莊嚴莊嚴。愿我得佛，齊圣法王。是為見報佛相好，上求下化，發菩提心。
若見如來，知如來智，深達罪福相，遍照於十方，微妙凈法身，具相三十二，一一相好即是實相，實相法界具足無減。愿我得佛，齊圣法王。是為見法佛相好，上求下化，發菩提心云云。
云何見佛種種神變，發菩提心？若見如來，依根本禪，一心作一，不得眾多。若放一光，從阿鼻獄，上至有頂，火光晃耀，天地洞明，日月戢重輝，天光隱不現。愿我得佛，齊圣法王云云。
若見如來，依如來無生理，不以二相應諸眾生，能令眾生各各見佛獨在其前。愿我得佛，齊圣法王云云。
若見如來，依如來藏，三昧正受，十方塵剎起四威儀，而於法性未曾動搖。愿我得佛，齊圣法王云云。
若見如來，與諸神變，無二無異，如來作神變，神變作如來，無記化化，化復作化，不可窮盡，皆不可思議，皆是實相而作佛事。愿我得佛，齊圣法王云云。
云何聞種種法，發菩提心？或從佛及善知識，或從經卷。聞生滅一句，即解世、出世法。新新生滅，念念遷移，戒、慧、解脫、寂靜乃真。愿我得佛，能說凈道云云。或聞生滅，即解四諦皆不生不滅，空中無刺，云何可拔？誰苦誰集？誰修誰證？畢竟清凈，能所寂然。愿我得佛，能說凈道云云。或聞生滅，即解生滅對不生滅為二，非生滅非不生滅為中，中道清凈獨拔而出生死涅盤之表。愿我得佛，能為眾生說最上道，獨拔而出，如華出水，如月處空云云。或聞生滅，即解生滅不生滅，非生滅非不生滅，雙照生滅不生滅，即一而三，即三而一，法界秘密，常樂具足。愿我得佛，能為眾生說秘密藏，如福德人執石成寶，執毒成藥云云。
若聞無生，謂二乘無三界生，菩薩未無生。若聞無生，謂三乘皆無三界生。若聞無生，二乘非分，但在菩薩。菩薩先無分段生，次無變易生。若聞無生，一無生一切無生。
若聞無量一句，例亦。
又如來密藏經說：若人父為緣覺而害，盜三寶物，母為羅漢而污，不實事謗佛，兩舌間賢圣，惡口罵圣人，壞亂求法者，五逆初業之瞋，奪持戒人物之貪，邊見之癡，是為十惡惡者。若能知如來說因緣法，無我、人、眾生、壽命，無生無滅，無染無著，本性清凈。又於一切法，知本性清凈，解知信入者，我不說是人趣向地獄及諸惡道果。何以故？法無積聚，法無集惱，一切法不生不住，因緣和合而得生起，起已還滅。若心生已滅，一切結使亦生已滅。如是解無犯處。若有犯有住，無有是處。如百年闇室，若然燈時，闇不可言我是室主，住此久而不肯去。燈若生，闇即滅。其義亦如是。此經具指前四菩提心：若知如來說因緣法，即指初菩提心；若無生無滅，指第二菩提心；若本性清凈，指第三菩提心；若於一切法，知本性清凈，指第四菩提心。初菩提心已能除重重十惡，況第二、第三、第四菩提心耶？行者聞此勝妙功德，當自慶幸，如闇處伊蘭，得光明栴檀。
問：因緣語通，何意初觀獨當其名？
答：以最初當名耳。又因緣事相初觀為便，若言生滅者即別。後三例有通別，而從別受名耳。
約六即顯是者，為初心是？後心是？
答：如論焦炷，非初不離初，非後不離後。
若智信具足，聞一念即是。信故不謗，智故不懼，初後皆是。若無信，高推圣境，非己智分；若無智，起增上慢，謂己均佛，初後俱非。為此事故，須知六即，謂理即、名字即、觀行即、相似即、分真即、究竟即。此六即者，始凡終圣。始凡故，除疑怯；終圣故，除慢大云云。
理即者，一念心即如來藏理。如故即空，藏故即假，理故即中。三智一心中具不可思議，如上說三諦一諦，非三非一。一色一香、一切法、一切心亦復如是，是名理即是菩提心，亦是理即止觀，即寂名止，即照名觀。
名字即者，理雖即是，日用不知，以未聞三諦，全不識佛法，如牛羊眼，不解方隅。或從知識，或從經卷，聞上所說，一實菩提，於名字中通達解了，知一切法皆是佛法，是為名字即菩提，亦是名字止觀。若未聞時，處處馳求；既得聞已，攀覓心息，名止，但信法性，不信其諸，名為觀。
觀行即是者，若但聞名口說，如蟲食木，偶得成字，是蟲不知是字非字，既不通達，寧是菩提？必須心觀明了，理慧相應，所行如所言，所言如所行。華首云：言說多不行，我不以言說，但心行菩提。此心口相應，是觀行菩提。釋論四句評聞慧具足，如眼得日，照了無僻。觀行亦如是，雖未契理，觀心不息，如首楞嚴中射的喻，是名觀行菩提，亦名觀行止觀。作此想名觀，余想息名止云云。
相似即是菩提者，以其逾觀逾明，逾止逾寂，如勤射鄰的，名相似觀慧。一切世間治生產業不相違背，所有思想籌量皆是先佛經中所說，如六根清凈中說。圓伏無明名止，似中道慧名觀云云。
分真即者，因相似觀力，入銅輪位，初破無明，見佛性，開寶藏，顯真如，名發心住，乃至等覺，無明微薄，智慧轉著，如從初日至十四日，月光垂圓，闇垂盡。若人應以佛身得度者，即八相成道；應以九法界身得度者，以普門示現。如經廣說，是名分真菩提，亦名分真止觀，分真智斷。
究竟即菩提者，等覺一轉，入於妙覺，智光圓滿，不復可增，名菩提果。大涅盤斷，更無可斷，名果果。等覺不通，唯佛能通。過茶無道可說，故名究竟菩提，亦名究竟止觀。
總以譬譬之：譬如貧人，家有寶藏而無知者，知識示之，即得知也。耘除草穢而掘出之，漸漸得近，近已藏開，盡取用之。合六喻可解云云。
問：釋論五菩提意云何？
答：論豎判別位，今豎判圓位，會之，發心對名字，伏心對觀行，明心對相似，出到對分真，無上對究竟。又用彼名，名圓位，發心是十住，伏心是十行。
問：住已斷，行云何伏？
答：此用真道伏。例如小乘破見名斷，思惟名伏。明心是十回向，出到是十地，無上是妙覺。又從十住具五菩提，乃至妙覺，究竟五菩提，故地義云：從初一地，具諸地功德。即其義也。
問：何意約圓說六即？
答：圓觀諸法，皆云六即，故以圓意約一切法，悉用六即判位。余不爾，故不用之。當其教用之，胡為不得？而淺近非教正意也。
然上來簡非，先約苦諦升沈世間簡耳。次約四諦智曲拙淺近簡耳。次約四弘行愿，次約六即位，展轉深細，方乃顯是。故知明月、神珠，在九重淵內、驪龍頷下，有志有德，方乃致之。豈如世人麤淺浮虛，競執瓦石草木，妄謂為寶？末學膚受，太無所知。