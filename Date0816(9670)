△大章第五、釋教相者，若弘余經，不明教相，於義無傷；若弘法華，不明教者，文義有闕。但圣意幽隱，教法彌難。前代諸師或祖承名匠，或思出神衿，雖阡陌縱橫，莫知孰是。然義不雙立，理無兩存，若深有所以，復與修多羅合者，錄而用之；無文無義，不可信受。南岳大師心有所證，又勘同經論，聿遵佛語，天臺師述而從用。略明教為五：一、大意；二、出異；三、明難；四、去取；五、判教。
大意者，佛於無名相中假名相說，說余經典，各赴緣取益。至如華嚴，初逗圓、別之機，高山先照，直明次第、不次第修行，住上地上之功德，不辨如來說頓之意。若說四阿含，增一明人天因果，中明真寂深義，雜明諸禪定，長破外道，而通說無常，知苦斷集，證滅修道，不明如來曲巧施小之意。若諸方等，折小彈偏，嘆大褒圓，慈悲行愿，事理殊絕，不明并對訶贊之意。若般若，論通則三人同入，論別則菩薩獨進，廣歷陰入，盡凈虛融，亦不明共別之意。若涅盤在後，略斥三修，粗點五味，亦不委說如來置教原始結要之終。凡此諸經，皆是逗會他意，令他得益。不譚佛意，意趣何之？
今經不爾，絓是法門網目，大小觀法、十力、無畏、種種規矩，皆所不論，為前經已說故，但論如來布教之元始、中間取與、漸頓適時、大事因緣、究竟終訖、說教之綱格、大化之筌罤。其宿殖淳厚者，初即頓與，直明菩薩位行功德，言不涉小。文云：始見我身，聞我所說，即皆信受，入如來慧。其不堪者，隱其無量神德，以貧所樂法方便附近，語令勤作。文云：我若贊佛乘，眾生沒在苦。如此之人，應以此法漸入佛慧。
既得道已，宜須彈斥，即如方等，以大破小。文云：苦切責之已，示以所系珠。若宜兼通，半滿洮汰，如大品遣蕩相著，會其宗途。文云：將導眾人，欲過嶮道。過此難已，定之以子父，付之以家業，拂之以權跡，顯之以實本。當知此經唯論如來設教大綱，不委微細綱目。譬如算者，初下後除，紀定大數，不存斗斛，故無量義云：無量義者，從一法生。則於一佛乘分別說三，此譬下算。若收無量以入一，會三而歸大者，此譬除算，唯記大數焉。
如是等意，皆法身地，寂而常照，非始道樹，逗大逗小，佛智照機，其來久矣。文云：唯以一大事因緣出現於世。此照大久矣。文云：殷勤稱嘆方便。此照小久矣。文云：諸佛法久後，要當說真實。此照會小歸大久矣。云：踞師子床，見子便識。此語初鑒大機久矣。於窗牖中遙見其子者，此鑒小機久矣。密遣二人，方便附近，語令勤作，此鑒須開三久矣。心相體信，入出無難，此鑒調斥久矣。領知眾物，此鑒洮汰久矣。後付家業，此鑒教行等久矣。
當知佛意深遠，彌勒不識所為因緣，況下地二乘、凡夫等耶？文云：唯我知是相，十方佛亦然。又已、今、當說，最為難信難解，前經是已說，隨他意，彼不明此意，故易信易解。無量義是今說，亦是隨他意，亦易信易解。涅盤是當說，先已聞故，亦易信易解。
將說此教，疑請重疊，具如跡本二文。受請說時，秖是說於教意，教意是佛意，佛意即是佛智。佛智至深，是故三止四請。如此艱難，比於余經，余經則易。若始坐道場，梵王初請，直言請法，亦無疑網，往復殷勤，說諸方等，觀文可知。說大品時，猶酬梵請，唯華嚴中請金剛藏，可為連類。而人師偏著，謂加於法華，言小乘致請不及菩薩，此見一邊耳。身子騰眾心云：佛口所生子，合掌瞻仰待，求佛諸菩薩，大數有八萬，欲聞具足道。何獨是一小乘？又彌勒闔眾求決文殊，與解脫月、金剛藏若為有異？
又本門中菩薩請佛說於佛法，豈比菩薩請菩薩說菩薩法耶？若就此意，有加於彼，若彼列眾十方云集，皆是盧舍那佛宿世知識。此經云集地涌菩薩，皆從釋尊發心。是我所化，此一往則齊，而不無疏密。
又彼明十方佛說華嚴被加者，同名法慧、金剛藏等，不言彼佛是舍那分身。今明三變土田，一方各四百萬億那由他土，滿中諸佛悉是釋尊分身，此意異彼。彼以華嚴為勝，薳復出一兩句，非故興毀，若較其優劣，恐成失旨。但此法華開權顯本，前後二文疑多請倍，不比余經，秖為深論佛教，妙說圣心，近會圓因，遠申本果，所以疑請不已。若能精知教相，則識如來權實二智也。教意甚深，其略如是。
二、出異解者，即為十意，所謂南三北七。南北地通用三種教相：一、頓；二、漸；三、不定。華嚴為化菩薩，如日照高山，名為頓教。三藏為化小乘，先教半字，故名有相教。十二年後，為大乘人說五時般若，乃至常住，名無相教。此等俱為漸教也。別有一經非頓漸攝，而明佛性常住，勝鬘、光明等是也，此名偏方不定教。此之三意，通途共用也。
一者、虎丘山岌師，述頓與不定，不殊前舊，漸更為三：十二年前，明三藏見有得道，名有相教；十二年後，齊至法華，明見空得道，名無相教；最後雙林，明一切眾生佛性、闡提作佛，明常住教也。
二者、宗愛法師，頓與不定同前。就漸更判四時教，即莊嚴旻師所用。三時不異前，更於無相後，常住之前，指法華會三歸一，萬善悉向菩提，名同歸教也。
三者、定林、柔次二師及道場觀法師，明頓與不定同前。更判漸為五時教，即開善、光宅所用也。四時不異前，更約無相之後，同歸之前，指凈名、思益諸方等經為褒貶抑揚教。
四者、北地師，亦作五時教，而取提謂、波利為人天教，合凈名、般若為無相教，余三不異南方。
五者、菩提流支，明半滿教：十二年前皆是半字教，十二年後皆是滿字教。
六者、佛馱三藏、學士光統，所辨四宗判教：一、因緣宗，指毗曇六因四緣；二、假名宗，指成論三假；三、誑相宗，指大品、三論；四、常宗，指涅盤、華嚴等常住佛性，本有湛然也。
七者、有師開五宗教，四義不異前，更指華嚴為法界宗，即護身自軌大乘所用也。
八者、有人稱光統云，四宗有所不收，更開六宗，指法華萬善同歸，諸佛法久後，要當說真實，名為真宗。大集染凈俱融，法界圓普，名為圓宗。余四宗如前，即是耆闍凜師所用。
九者、北地禪師，明二種大乘教：一、有相大乘；二、無相大乘。有相者，如華嚴、瓔珞、大品等，說階級十地功德行相也。無相者，如楞伽、思益，真法無詮次，一切眾生即涅盤相也。
十者、北地禪師，非四宗、五宗、六宗、二相、半滿等教，但一佛乘，無二亦無三。一音說法，隨類異解，諸佛常行一乘，眾生見三，但是一音教也。出異解竟。
三、明難者，先難南地五時，其義不成，余四時、三時例壞也。若言十二年前名有相教者，成實論師自誣己論。論云：我今正欲明三藏中實義。實義者，所謂空。是空非無相耶？三藏非十二年前耶？
又阿含中說：是老死、誰老死，二皆邪見。無是老死即法空，無誰老死即生空。三藏經中自說二空，二空豈非無相？又釋論云：三藏中明法空為大空，摩訶衍中明十方空為大空。即以法空為大空，即大無相。又成道六年即說殃掘摩羅經，明空最切，此非無相，誰是無相耶云云？又大論云：從得道夜至泥洹夜，常說般若。般若即空慧也。
復次，十二年前名有相教，為得道？為不得道？若得道，則乖成論。論師云：有相四諦是調心方便，實不得道；須見空平，乃能得道。既言有相，那忽得道？若不得道，用此教為？又拘鄰如五人，最初於佛法寂然無聲字獲真實知見。最初之言，豈非十二年前得道耶？又若得道，教同無相；若不得道，教同邪說。又若得道，得何等道？若見空得道，還同無相；若不見空得道，亦同九十五種。非得佛道，有相之教具有二過云云。
二、難十二年後名無相教，明空蕩相，未明佛性常住，猶是無常八十年佛，亦不會三歸一，亦無彈訶褒貶者，此不可解。若言無相，何意不蕩無常？猶有無常，何謂無相？若言不明佛性法身常住者，共般若可非佛性法身常等，不共般若云何非佛性耶？大經云：佛性有五種名，亦名首楞嚴，亦名般若。般若乃是佛性之異名，何得言非？彼即救言：經稱佛性亦名般若者，是三德之般若，何關無相之般若？若爾者，涅盤第八何意云如我先於摩訶般若中說我與無我其性不二，不二之性即是實性，實性之性即是佛性？如此遙指，明文灼然，何意言非？
又涅盤佛性，秖是法性常住，不可變易，般若明實相實際不來不去，即是佛無生法，無生法即是佛，二義何異？故知法性實相即是正因佛性，般若觀照即是了因佛性，五度功德資發般若即是緣因佛性。此三般若與涅盤三佛性復何異耶？
金剛般若論云：福不趣菩提，二能趣菩提。於余名生因，於實名了因。實相了因能趣菩提，豈非佛性？但名異義同，如前分別，何得聞釋提婆那民，謂非帝釋？其謬類此。若言無常八十年佛說，非佛性常住者，涅盤亦云八十年佛背痛有疾，於娑羅入滅，那忽譚常辨性云云？釋論云：佛有生身、法身。生身同人法，有寒熱、病患、馬麥、乞乳；法性身佛光明無邊，色像無邊，尊特之身猶如虛空，為法性身菩薩說法。聽法之眾尚非生死身，何況佛耶？釋論云：又生身佛壽則有量，法身佛壽則無量。豈可以無常八十年加於法身耶？小乘中云法身尚其不滅，如均提沙彌憂惱。佛問：汝和尚戒身滅不？答言：不。乃至解脫知見滅不？答言：不。何況般若法身，而言無常。
若言般若無會三者，何故云諸天子今未發三菩提心者應當發？若入聲聞正位，是人不能發三菩提心。何以故？與生死作障隔故。是人若發三菩提心者，我亦隨喜。所以者何？上人應求上法，我終不斷其功德。若聲聞不求上法，何所隨喜？既隨喜上法，即是會三。
若言般若無彈訶者，大品云：二乘智慧猶如螢火，菩薩一日學智慧，如日照四天下。又十三卷云：譬如狗不從大家求食，反從作務者索。當來世善男女人棄深般若，而攀枝葉，取聲聞、辟支佛所應行經。又云：見像觀跡，皆名不黠。豈有彈訶更劇於此，謂無褒貶耶？
若言般若是第二時教，引諸天子白佛云見第二法輪轉者，何經不見第二，而獨言般若？凈名云：始坐道樹力降魔，得甘露滅覺道成。乃至說法不有亦不無。兩說相對，亦應是第二法輪轉。法華亦云：昔於波羅奈轉四諦法輪，今復更轉最上之法輪。涅盤又云：昔於波羅奈初轉法輪，八萬天人得須陀洹果，今於此間拘尸那城轉法輪時，八十萬億人得不退轉。經經皆有此旨，亦應并是第二，何獨般若耶？若言十二年後明無相者，何得二夜常說般若？故知無相之過亦甚眾多云云。
次難褒貶教是第三時，雖七百阿僧只，猶是無常，不明常住，直是彈訶褒揚而已。今問說般若時，諸大弟子皆轉教說法，雖不悕取，咸以具知菩薩法門，何得被訶，茫然不識是何言，不知以何答，故知褒貶不應在般若之後，非第三時也。
又彌勒等亦被屈折，何但聲聞？若言七百阿僧只者，此亦不然。其文自說佛身無為，不墮諸數，金剛之體何疾何惱？為度眾生，現斯事耳。文辨金剛，而人判七百，涅盤亦辨金剛，那忽常住？又云：觀身實相，觀佛亦然。又不思議解脫有三種：真性、實慧、方便，即是三佛性義。且復塵勞之儔是如來種，豈非正因佛性？不斷癡愛，起諸明脫，明即了因性，脫即緣因性。三義宛然，判是無常，涅盤三種佛性何得是常耶？
次難第四時同歸教，正是收束萬善入於一乘，不明佛性，神通延壽，前過沙，後倍上數，亦不明常。此不應爾。法華明一種性相，一地所生，其所說法皆悉到於一切智地，命章即云開示悟入佛之知見。華嚴明佛智慧，猶帶菩薩智慧。菩薩智慧如爪上土，如來智慧如十方土。法華純說佛之智慧如十方土，而非常者，華嚴爪上土云何明常住？又華嚴始坐道場，初成正覺，成佛太近。法華明成佛久遠，中間、今日皆是跡耳。跡中所說而言是常，本地之教豈不明常？
又無量義經云：說華嚴海空，歷劫修行，未曾宣說如是甚深無量義經。甚深無量義經已自甚深，甚深之經為法華弄引，豈不明常？若言常住語少者，如天子一語，可非敕耶？文云：世間相常住。又云：無量阿僧只劫壽命無量，常住不滅。伽耶城壽命及數數示現等，是應佛壽命；阿僧只壽命無量者，是報佛壽命；常住不滅者，是法佛壽命也。三佛宛然，常住義足。
法華論云：示現三種菩提：一者、應化佛菩提，隨所應見而為示現，謂出釋氏宮，去伽耶城不遠，坐道場得三菩提也。
二、報佛菩提，謂十地滿足，得常涅盤。文云：我實成佛已來，無量無邊百千萬億那由他劫也。
三、法佛菩提，謂如來藏性凈涅盤，常清凈不變。文云：如來如實知見三界之相，不如三界，見於三界。謂眾生界即涅盤界，不離眾生界即如來藏。又云：我不敢輕於汝等，汝等皆當作佛。即正因佛性。又云：為令眾生開佛知見。即了因佛性。又云：佛種從緣起。即緣因佛性。
法華論亦明三種佛性，論云：唯佛如來證大菩提，究竟滿足一切智慧，故名大。言我不敢輕於汝等，汝等皆當作佛者，示諸眾生皆有佛性也。經論明據，云何言無？
又涅盤云：是經出世，如彼果實，多所利益，安樂一切，能令眾生見如來性。如法華中八千聲聞得受記莂，成大果實，如秋收冬藏，更無所作。若八千聲聞於法華中不見佛性，涅盤不應懸指，明文信驗，何勞茍執？
又涅盤二十五云：究竟畢竟者，一切眾生所得一乘。一乘者，名為佛性。以是義故，我說一切眾生悉有佛性，一切眾生悉有一乘故。今經是一乘之教，與涅盤玄會。且涅盤猶帶三乘得道，此經純一無雜。涅盤更不發跡，此經顯本義彰，處處唱生，處處現滅，未來常住，三世益物。人眾見燒，我土不毀，豈是神通延壽有滅盡耶？破神通延壽義云云。
難第五時教，雙林常住、眾生佛性、闡提作佛者。
問：成論師依二諦解義，第五時教為二諦攝不？若二諦攝，與諸教同。前教二諦猶是無常，雙林二諦何得是常？若雙林不出二諦，能照別理，破別惑。得是常者，前教所明二諦，亦照別理，破別惑，那忽無常？眾生佛性、闡提作佛，例如此難。故知明理不異前時，據何為常住耶？
難頓教者，例此可解。實既是同，據何為頓？權雖別異，不應從事判大小，則大顛倒云云。
次難偏方不定教，謂非次第，別為一緣，如金光、勝鬘、楞伽、殃掘之流也。
問：殃掘之經，六年所說，列次第眾，委悉余經，彈斥明常，分明余教，釋梵四王及十弟子，乃至文殊，皆被訶斥，同聞宛然，應入次第，而今判作偏方，凈名亦是彈訶，那得引為次第？
又凈名所訶，事在往昔，追述前語，以辭不堪。當知十二年前已應被訶，與殃掘同。若殃掘偏方，則凈名非次。若謂殃掘明常，別為一緣者，凈名云：塵勞之儔是如來種。何得是次第之說云云？
次難其依涅盤五味判五時教，用從牛出乳，譬三藏十二年前有相教；從乳出酪，譬十二年後般若無相教；從酪出生蘇，譬方等褒貶教；從生蘇出熟蘇，譬萬善同歸法華教；從熟蘇出醍醐，譬涅盤常住教。此現見乖文，義理顛倒相生，殊不次第。何者？經云從牛出乳，譬初從佛出十二部經。云何以十二部對於九部有相教耶？一者、有相教無十二部；二者、有相教非佛初說。故不應以此為對云云。彼即救云：小乘亦有十二部。引文證云：雪山忍草，牛若食者，即出醍醐。更有異草，牛若食者，不出醍醐。故知大小通有十二部，但有佛性、無佛性之異耳。
今問：縱令通有十二部者，何故不取明佛性之十二部為乳教耶？
大經第七云：九部不明佛性，是人無罪。如言大海唯有七寶，無有八寶，是人無罪。例此而言，若十二部無佛性者，是人得罪。既言具十二部，何意不明佛性，即墮得罪之句，豈會無罪十二部耶？若言從十二部出修多羅，修多羅對無相般若教者，修多羅則通一切有相、無相，五時皆名修多羅，何以獨對無相般若？
解云：般若中有直說義，復是第二時，故以對之。
若言直說應是修多羅者，般若中有譬說、因緣說、授記說、論義說，那得獨是直說耶？般若兼具眾說，以修多羅為名者，余經亦直說，何不對修多羅？
若言第二時者，何經非第二時，已如前難。從修多羅出方等經，用對褒貶凈名等教者，凈名不應在大品之後，已如前破云云。
從方等出般若，用對法華者，經文自云般若，而曲辨為法華，回經文就義，最為無意。涅盤云八千聲聞於法華受記，不道般若受記，那得喚法華為般若？乖文失旨，不成次第也。
從般若出大涅盤，彼即解云：從法華出大涅盤。此亦不會經文，譬如佷子，又似㑦羊云云。
五時之失，其過如是，其四時、三時，無勞更難，南方教相不可復依也。今更難用三時義家云：十二年後，訖至法華，同名無相教者，法華會三，般若亦應歸一。若不爾者，云何同是無相？四時亦例爾。
次難北地五時義，若言提謂說五戒十善者，彼經但明五戒，不明十善，唯是人教，則非天教。縱以此為人天教者，諸經皆明戒善，亦應是人天教耶？又彼經云：五戒為諸佛之母，欲求佛道讀是經，欲求阿羅漢讀是經。又云：欲得不死地，當佩長生之符，服不死之藥，持長樂之印。長生符者，即三乘法是。長樂印者，即泥洹道是。云何獨言是人天教耶？又云：五戒天地之根，眾靈之源，天持之和陰陽，地持之萬物生。萬物之母，萬神之父，大道之元，泥洹之本。又四事本，五陰六衰本。四事即四大，四事本凈、五陰本凈、六衰本凈。如此等意，窮元極妙之說，云何獨是人天教耶？又提謂長者得不起法忍，三百人得信忍，二百人得須陀洹，四天王得柔順法忍，龍王得信根，阿須輪眾皆發無上正真道意。觀此得道，豈是人天教耶？
復次，釋論結集法藏，初從波羅奈至泥洹夕，凡所說小乘法，結為三法藏；從初生至雙樹，凡說大乘，結為摩訶衍藏。奈苑，牛即出乳。佛亦如是，始坐道場，新成正覺，無明等血，轉變為明，八萬法藏、十二部經，具在法身，大機犢子，先感得乳。乳為眾味之初，譬頓在眾教之首，故以華嚴為乳耳。三教分別即名頓教，亦即醍醐。五味分別，即名乳教。
又約行者，大機稟頓，即破無明，得無生忍，行如醍醐。又雖稟此頓，未能悟入，始初立行，故其行如乳。若望小根性人，行又如乳。何者？大教擬小，如聾如啞，非己智分，行在凡地，全生如乳。以此義故，頓教在初，亦名醍醐，亦名為乳，其意可見也。
次開漸者，佛本以大乘擬度眾生，其不堪者，尋思方便趣波羅奈，於一乘道分別說三，即是開三藏教也。非但釋迦隱其無量神德，作斯漸化，過現諸佛亦復如是。如前所引，當知初頓之後，次開於漸。故涅盤云：從佛出十二部經，從十二部出修多羅。正與此義相應。譬如從牛出乳，從乳出酪。其譬不違漸機，於頓教未轉，全生如乳。三藏中轉，革凡成圣，喻變乳為酪，即是次第相生，為第二時教，不取濃淡優劣為喻也。文齊於此。