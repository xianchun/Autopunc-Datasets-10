予俗姓蕭，系出蘭陵梁武帝之後，世居湖南湘鄉。父玉堂，母顏氏。清道光初年，父宦游閩，戊戌己亥間，佐治永春州幕。父母年逾四十，憂無後，母赴城外觀音寺祈子，見寺宇殘破，及東關橋梁失修，發愿興建。父母同夢一長須著青袍者，頂觀音跨虎而來，躍臥榻上，驚起互告，遂有娠。翌年，父移佐泉州府幕。
一歲。七月二十九日寅時，予誕生於泉州府署。初墮地，為一肉團，母大駭慟，以今後無復舉子望，遂氣壅死。翌日，有賣藥翁來，為破之，得男，由庶母王氏撫育。
鴉片戰爭起。清道光一十九年，粵督林則徐禁鴉片，焚英商藏煙，英國進兵廣東。
三歲。
江甯條約成，開五口岸通商，割香港給英國。
四歲。以上四年在泉州。
十歲。以上六年在漳州福寧。
十一歲。父復回泉州，祖母周氏年老，以予兼祧繼叔，為定二室，一田氏，一譚氏，二家皆湘籍宦於閩者，世交也。冬月，祖母周氏去世，父丁憂守制。
洪秀全起義於金田。
十二歲。二月，予父以事往臺灣，攜予行，初乘小洋船，由廈門出發，於茫茫大海中，現一物大如山，高出海面數丈，全船人均合掌念觀世音菩薩。船行半小時，始見魚尾形，其長不知若干里也。
洪秀全陷永安，稱太平天國天王。
十三歲。予隨父送祖母生母靈柩回湘鄉安葬，請僧人至家作佛事，得見三寶法物，生歡喜心。家中藏有佛經，初看香山傳，觀音菩薩成道事熏染於心。八月，隨叔父蒲堂進香南岳，遍游諸剎，若有夙緣，不欲回家，以畏叔嚴，不敢言。
十四歲。父窺予有出塵志，欲因勢利導，留於家中，請一位先天大道王先生教在家修行法，令看各種道書及教內外氣功。心弗善也，然又不敢言。冬，父服闋，付予屬叔父管教，自往福建佐廈門關事。
洪秀全定都南京，曾國藩募湘軍。
十六歲。父在廈門關二年，又回泉州。
十七歲。予在家讀道書三年，認為非極則事，如坐針氈，乃佯博叔父歡，助理家政，以懈其防。一日，乘叔父外出，予念離家時至，乃打包向南岳去。歧路多，半途被截回，將予及從弟富國送至泉州。未久，父將田、譚二氏接回，舉行婚禮，將予禁錮。與二氏同居而無染，予為二氏說佛法，亦能領悟。見從弟富國有超俗志，亦時與說法。閨中堂外胥成凈侶。
十八歲。
英法聯軍攻陷廣東。
十九歲。予決志離俗，從弟富國同此志，暗探福州鼓山路程。作皮袋歌一章，見法匯詩偈篇留別田、譚二氏，與富國同逃至福州鼓山涌泉寺，禮常開老人為披剃。
英法聯軍陷大沽，天津條約成。
二十歲。予依鼓山妙蓮和尚圓受具戒，名古巖，又名演徹，字德清。時，父在泉州，派人四出尋訪。富國於圓具後，行腳參方，去後不知踪跡。予隱山後巖洞禮萬佛懺，不敢露面，時遇虎狼亦不畏懼。
二十一歲。居山洞中禮懺。
英法聯軍陷北京，帝幸熱河，訂北京條約，九國通商。
二十二歲。仍居山洞禮懺。
二十三歲。予在山洞禮懺已滿三年。一日，鼓山職事來告，謂：泉州蕭老太爺已告老還鄉，汝可不必匿避。妙老和尚稱汝恒心苦行，但修慧還須修福，汝可回山任職，為眾作務。予遂回山門，任職事。
常勝軍擊敗太平軍於上海。越南割南部支那與法國。
二十四歲。予任職鼓山。
二十五歲。仍任職鼓山。冬十二月，聞父在湘鄉原籍病故，從此不探問家事，斷絕音書。
洪秀全服毒死，太平天國亡。
二十六歲。仍任職鼓山。
二十七歲。有鄉人來言，謂予父歿後，庶母王氏領二媳出家為尼。王氏法名妙凈，田氏法名真潔，譚氏法名清節。
詳見下宣統二年。
予任職鼓山已滿四年，所當職務，自水頭、園頭、行堂、典座，皆苦行事。中間曾派膴事，弗為也。即寺中常住時有單，亦不領受。每日僅粥一盂，而體力強健。
時，山中有古月禪師為眾中苦行第一，時與深談。既而自思任職多年，修持不無少礙，又思昔日玄奘法師欲求經西竺，於十年前先習方言，日行百里，復試絕粒，先由一日起以至若干日，以防沙漠荒磧，絕水草也。古德苦行有如此者，我何人斯，敢弗效法？乃辭去職事，盡散衣物，僅一衲、一褲、一履、一蓑衣、一蒲團，復向後山中作巖洞生活。
三十歲。以上三年住山洞。此三年中，居則巖穴，食則松毛及青草葉，渴則飲澗水。日久褲履俱敝，僅一衲蔽體，頭上束金剛圈，須發長盈尺，雙目炯然，人望見之，以為魅，怖而走，予亦不與人言談。
初一、二年，時見勝境，不以為異，一心觀照及念佛。處深山大澤中，虎狼不侵，蛇蟲不損，不受人憐，不食人間煙火，幕天席地，萬物皆備於我，心中歡悅，自以為四禪天人也。夫世人之患，為口體耳。古人有所謂以一缽輕萬鍾者，我今并一缽而無之，無礙自在，因之胸次灑然，體力日強，耳目聰明，步履如飛，自問亦不自知其所以然。後一年，乃隨心所欲，隨意所之，有山可住，有草可食，行行重行行，不覺又一年矣。
三十一歲。一日，行至溫州某山，棲息巖中。一禪人訪至，頂禮問曰：久聞高行，特求開示。
被伊一問，深感慚惶，乃曰：智識愚昧，少所參學，望上座慈悲指示。
曰：你如是行徑有多少年？乃告以經過。
曰：我亦少有參學，不能與汝說。你可到天臺華頂龍泉庵請問融鏡老法師，他是天臺第一有道德者，必能饒益汝也。
予直上華頂，至茅庵外，見一僧，問：老法師在否？
答：補衣的是。
即近前頂禮，法師全不顧視。曰：學人特來親近老法師，望祈垂慈。
師顧視良久，曰：你是僧耶？道耶？俗耶？
答曰：僧。
問：受戒否？
答：已受具。
問：你這樣試有多久？予略述經過。
問：誰教你如此做？
答：因見古人每多苦行成道，故此想學。
問：你知道古人持身，還知道古人持心否？觀你作為，近於外道，皆非正路，枉了十年功夫。巖棲谷飲，壽命萬年，亦不過如楞嚴十種仙之一，去道尚遠；即進一步，證到初果，亦不過自了漢耳。若菩薩發心，上求下化，自度度人，出世間不離世間法。你勉強絕粒，連褲子都不穿，未免顯奇立異，又何怪功夫不能成片呢？
予被老人痛處一錐，直透到底，復頂禮求開示。師曰：我教你，若聽，在這住；不聽，任去。
曰：特來親近，焉敢不聽？
師即贈以衫褲、衣履，令剃發沐浴，作務去，并教看拖死屍是誰的話。予從此試粥試飯，及學天臺教觀，勤勞作務，得師嘉許。
三十二歲。在龍泉庵侍融鏡法師，時有啟發。法師年已八十余，精嚴戒律，宗教并通，令予多參講座，以利游方。
三十三歲。奉老法師命，往國清寺參學禪制，至方廣寺習法華。
三十五歲。以上二年在國清寺習經教，時往茅庵伴鏡老人。
三十六歲。至高明寺聽敏曦法師講法華經畢，辭別鏡老法師，不無依戀，談數夕，珍重而別。下山經雪竇，到岳林寺，聽阿彌陀經畢，渡海朝普陀山，在後寺度歲。
住普陀時，遍參各寺剎。是年十月，潮來一大魚，在千步沙上不能去，長數十丈，眼大如盆，漁人取肉，破出兩支小木船，有發及釵釧等物，以魚脊骨作柱墩，其大骨可作棟梁。又大潮時，於潮陽洞來一龍，鱗甲作金光色，四足、全身皆現，惟不見首，其尾似魚尾，久之乃去。
三十七歲。由普陀回寧波，至阿育王寺寄火食。三元一月，拜舍利二藏以報父母劬勞之恩。至天童寺聽講楞嚴宗通。
三十八歲。自寧波至杭州，朝三天竺及各處圣境，於半山禮天朗和尚及長松西堂，在西天目過冬。當予自寧波至杭途中，時際三伏，船小人多，無奈與青年婦女臥鋪相連。夜深熟睡，有撫摩予體者，驚醒，見鄰女卸衣相就，予不敢聲，急起趺坐，持咒，女亦不敢動。斯時倘失覺照，敗矣。勉諸修行人不可不慎也。
三十九歲。至天寧寺，禮清光和尚，在寺過冬。
四十歲。至焦山禮大水和尚。時彭玉麐宮保督水師駐此，曾邀予數次談論佛法及修行途徑，深生敬信。
日本并琉球。
四十一歲。至金山寺親近觀心和尚、新林大定等和尚，禪坐過冬。
四十二歲。至揚州高旻寺禮朗輝和尚。是年在高旻過冬，禪功尤進。
四十三歲。予割愛辭親，出家二十余年矣，道業未成，隨風飄蕩，心生慚愧，欲報劬勞，擬再東朝南海，北禮五臺。住普陀數月，靜中稍見勝境，發心朝臺。於七月初一日，由普陀法華庵起香，三步一拜，以直拜至五臺為止。時附香者，有徧真、秋凝、山遐、覺乘等四禪人。渡海後，每日行路不多，中間曾停湖州。及至蘇州、常州，四人漸皆退去，予仍向前拜。至南京禮牛頭融祖塔，渡江，止浦口獅子山寺過年。
法據安南東京灣。
四十四歲。由獅子山起香，從蘇北入河南省，經鳳陽亳州、昊陵、嵩山少林寺，至洛陽白馬寺，曉行夜宿，風雨晦明，如是行，如是拜，一心念菩薩圣號，苦樂饑飽，不縈念矣。臘月，至黃河鐵卸渡，過光武陵。
初一住店，初二渡河，泊岸，天已晚，不敢行，四無人煙，於路旁有一擺小攤之茅棚亦無人居，歇足此間，趺坐而坐。夜寒甚，大雪漫漫，次早舉目一望，化為琉璃世界，雪深盈尺，無路可行，過往無人，更不知去向。先則枯坐念佛，飽受饑寒，因草棚并無遮欄，蜷伏一角，既而雪愈大，寒愈甚，腹愈饑，僅存一息，而正念不忘。一日、兩日、三日，如是雪，如是寒，如是饑，漸入迷態。初六午後，雪止，微見日影，然已病莫能興矣。
初七日，來一丐者，見予臥雪中，致問，予亦不能言，知是凍傷，將雪撥開，以圍棚草烤火煮黃米粥令食，得煖氣復生。問：何來？
曰：南海。
問：何去？
曰：朝五臺。
我問丐者貴姓名，曰：姓文名吉。
問：往何處？
曰：來自五臺，回長安去。
問：既是五臺，寺中有來往否？
丐曰：人皆識我。
問：此往五臺，路經何處？
曰：由孟縣、懷慶、黃沙嶺、新州、太谷、太原省、代州、峨口即到山。若先到秘魔巖，此處有南方僧，名清一者，行持甚好。
予問：由此到山多少程？
丐曰：二千零。
及至天晴，丐煮黃米粥，取雪代水，丐指釜中問：南海有這個麼？
予曰：無。
丐曰：吃甚麼？
曰：吃水。
釜中雪溶後，丐指釜中水曰：是甚麼？予無語。
丐曰：你拜名山何求？
予曰：生不見母，以報親恩。
丐問：你背負行李，路遠天寒，何時能達？勸你不必拜香了。
予曰：誓愿早定，不問年月遠近也。
丐曰：你愿難得，現今天氣好轉，雪尚未化，無路可尋，你向我來的足跡行去罷。此去二十里有小金山，再二十里孟縣，有寺可住。遂揖別。
因雪深不能拜，顧禮足跡，抵小金山掛單，翌日起香過孟縣。由孟縣至懷慶途中，將到洪福寺，有一老者，名德林，見予在路拜香，近前將香櫈接著，曰：請上座進寺。喚徒將行李搬入寺，殷勤招待。
茶飯後，問：上座由何處拜起？
略述為報親恩，由普陀拜起，至此已兩年矣。談次，知予出家鼓山，老者不覺下淚曰：我有同參三人，一衡陽，一福州，三人相伴朝山，同住林下三十年，後各分手回家，消息斷絕。今聞上座湘音，又是鼓山佛子，恍如見我同參，不覺動念。我今年八十五矣，本寺原甚豐富，近歲稍歉，此場大雪，明年必豐收，上座可留住這。至誠懇切，勉留在寺過年。
四十五歲。正月初二日，由洪福寺起拜香，抵懷慶府，復回寺寄宿。初三日告別德林老人，大哭不舍，珍重後期而別。是日到府，城內小南海不許掛單及留宿，即出城外宿路邊，是夜腹痛極劇。初四早仍拜行，晚發冷病。初五起痢疾，每日仍勉強拜。至十三日抵黃沙嶺，山頂只一破廟，無遮蔽，至此已不能行，歇下，不進飲食，日夜瀉數十次，起動無力，廟在山頂，無過往行人，瞑目待斃而已，無悔念也。
十五深夜，見西邊墻下有人燃火，疑為匪類，細看久之，見是文吉，心中大喜，呼：文先生！
彼執火來照曰：大師父！你怎麼還在這？
予將經過向伊說，文即坐身邊安慰我，拿水一杯給我喝。是夕得見文吉，身心清凈。十六日，文吉將予之污穢衣服換洗，并給一杯藥與予喝。十七病退，食黃米粥二碗，大汗，內外輕快。十八病愈，予謝文吉曰：兩次危險，都蒙先生救濟，感恩不盡。
文曰：此小事。
問文：從何處來？
曰：長安。
問：何去？
曰：回五臺。
予曰：可惜我在病，又是拜行，不能追隨先生。
文曰：看你從去臘到今，拜路不多，那年能到？你身體又不好，決難進行，不必定拜，朝禮亦是一樣。
予曰：先生美意可感，但我出世不見母親，母為生我而死，父僅得我一子，我竟背父而逃，父因我而辭官，而促壽。昊天罔極，耿耿數十年矣，特此發愿朝山，求菩薩加被，愿我父母脫苦，早生凈土。任他百難當前，非到圣境，死亦不敢退愿也。
文曰：你誠孝心堅固，也算難得。我今回山，亦無甚急事，我愿代你負行李，伴送行程。你但前拜，輕累許多，心不二念。
予曰：若能如此，先生功德無量。倘我拜到五臺，愿以此功德一半回向父母，早證菩提，一半奉送先生，以酬救助之德，如何？
文曰：不敢當，你是孝思，我是順便，不必表謝。文吉在此照應四日，病已大退。
十九日扶病起香，從茲荷物、作食都由文負擔，予妄想頓息，外無物累，內無妄念，病亦日愈，體亦日強。辰旦至暮，可拜行四十五里，亦不覺苦。至二月底，到太谷縣離相寺，住持參學林下，見知客禮畢，顧文吉問予曰：這位是你甚人？告以故。
知客厲聲曰：出門行腳，不達時務，這幾年北地饑荒，朝甚麼山！甚麼大老官，要人服侍？欲想享福，何必出門？你見何處寺門有俗人掛單？當下聽其呵責，不敢回聲，予認錯告辭。
知客曰：豈有此理！由你自便，誰叫你來？
予聽話頭不對，即轉過話說：這位文先生請到客店住，我在此打擾一單，何如？
知客曰：可爾。
文曰：此去五臺不遠，我先回去，你慢慢來，你的行李不久有人代你送上山的。予苦留不得，取銀酬伊，不受，辭去。
後知客改顏悅色，和氣送單，到灶房熱坑上茶，親做面陪吃。奇其舉動，又顧左右無人，問曰：此間常住多少眾？
曰：我在外江多年，回來住持，連年歲荒，僅留得我一個，糧亦止此。適才舉動，是游戲耳，幸勿見怪。
予十分難過，啼笑皆非，勉吃面半碗，即行告辭。彼留住，亦無心答應也，遂到街上旅店找文吉，無著。時，四月十八，夜月正明，予欲追文吉，星夜向太原府拜香前進，心急起火，次日腦熱，鼻流血不止。二十日，到黃土溝白云寺，知客見予口流鮮血，不準掛單，勉強過一夜。二十一早，進太原城，至極樂寺，飽受責罵，不掛單。
二十二早，出城禮拜，北門外遇一青年僧，名文賢，見予近前招呼，接過拜櫈、行李，請進寺內，愛敬如親，領到方丈，陪茶飯。談次，予問：大和尚似廿余歲，又系外省人，何以在此住持？
曰：我父親在此做官多年，後在平陽府任上被奸臣所害，母亦氣殞，我含淚出家。此間官紳舊有往還，故邀至此。早想擺脫，今瞻上座道風，心甚傾服，請在這長住親近。
予告以發愿拜香緣由，住持甚敬信，堅留十日乃放行。送衣物、旅費，予概弗受。臨別，代攜拜櫈相送十余里，灑淚而別。時，五月初一日也，予向忻州前進。
一日早，在途中拜香，後面來一馬車，緩行不越前，予覺避之，車中官人下車問：大師在路拜甚麼？告以故。
官人亦湘人也，談甚暢洽，彼曰：若此，我現住峨口白云寺，你朝臺必經之地，你之行李，我代你先送到。予感謝之，上車逕去。
仍是每日拜香，別無延誤。五月中，到白云寺。代送行李者，即該營營官也。見予，歡迎至營部，優待，休息三日，告辭。送路費、禮物，不受，彼另派兵將行李、銀物逕送顯通寺。予起香到圭峰山秘魔巖、獅子窩、龍洞等處，山水奇踪，說之不盡，予以拜香故，未能領略也。五月底至顯通寺，兵弁已將行李送來，下山去矣。
到顯通寺住下，先到附近各剎進香，徧問文吉其人，無有知者。後與一老僧說及情由，老僧合掌曰：文殊菩薩化身也。予即頂禮謝。
二十二日起香，兩日拜至東臺，月朗星輝，進石室上香，在室內朝夕禮誦，禪坐七日。下臺拜那羅延窟，裹糧已盡。六月初一日，回顯通寺，初二起香，上華嚴嶺過夜。初三拜北臺，在中臺過夜。初四拜西臺過夜。初五回顯通寺，初七拜南臺，在南臺打七。十五下臺回顯通寺，參加六月大佛會。至是為超生父母，拜香三年愿畢。
此三年中，除為疾病所困，風雪所阻不能拜香外，一心正念。禮拜途中，歷盡艱難，心生歡喜。每每藉境驗心，愈辛苦處，愈覺心安。因此，才悟古人所謂消得一分習氣，便得一分光明；忍得十分煩惱，便證少分菩提。
又於中途所歷諸名勝，自普陀而江浙，而中州，而黃河，而太行，勝地名山說之不盡，古今游記言之甚詳，然不及身歷其境者之為快。若五臺為清涼圣境，文殊放光，千丈寒巖，萬年積雪，石橋橫鎖，樓閣懸空，則非他處所及。予以拜香期內不及觀賞，還愿已畢，稍為涉足，不欲靈山笑也。
大會圓滿，上大螺頂，拜智慧燈。第一夜無所見，二夜見北臺頂一團火飛往中臺落下，少頃，分為十余團，大小不一。第二夜又見中臺空中三團火飛上飛下，北臺現四五處火團，亦大小不同。
七月初十日，拜謝文殊菩薩下山，由華嚴嶺向北行，至大營渾源南境，朝北岳恒山。至虎風口，直上有朔方第一山石坊。詣廟，云級插天，穹碑森立，進香。下山至平陽府朝南北仙窟，城南有堯廟，甚壯麗。南至蒲州盧村，禮漢壽亭侯廟。
渡黃河，越潼關，入陜西境，至華陰，登太華山，禮西岳華山廟，所經攀鎖上千尺幢，百尺峽，及老君犂溝，名勝甚多，留八日。慕夷齊之圣，游首陽山。至陜境西南香山觀音寺，觀莊王墳。入甘肅境，經涇川、平涼等。至崆峒山，歲云暮矣，回香山過年。
四十六歲。春，離香山，西出大慶關，入陜境，經耀州、三原，至咸陽，觀召伯甘棠樹。至長安，城垣雄偉，古跡甚多，城外東北慈恩寺內大雁塔，浮屠七級，有唐代以下題名碑、大秦景教碑，府學宮前為碑林，有七百余種；城東為灞橋，環有七十二孔，橋亭折柳，有陽關三疊處。至華嚴寺禮杜順和尚塔、清涼國師塔。至牛頭寺、興國寺禮玄奘法師塔。到終南山東五臺、響鼓坡、寶藏寺、白水浪，此處有兩圣僧隱此。到嘉五臺、銀洞子、五祖窯。
至南五臺，晤覺朗、冶開、法忍、體安、法性諸上人，在此結茅庵，留予同住。法忍住老虎窩，冶開居舍龍椿，法性住湘子洞，予與覺朗、體安同住大茅蓬。
三月初一日早殿後，忽見群星亂飛，天帚星現，久之始沒，不知何兆也。
去年中法戰事起，本年和約割安南屬法。
四十七歲。
英并緬甸。設臺灣省。
四十八歲。以上兩年余，在南五臺茅蓬與諸師同參究，甚有饒益。二月下山至翠微山，禮皇裕寺、青華山。後安山凈業寺，禮宣祖塔。至草堂寺，禮鳩摩羅什法師道場。游太白山，高一百八里，六月不溶雪。至二板寺、大板寺，上大龍池頂，水分四流。經子午鎮，至漢中府漢高祖拜將臺、包城諸葛廟、張飛萬年燈諸名勝。經龍洞背、天雄關、小峨嵋、劍門關、缽盂寺、白馬關、龐統墳，以達四川梓潼縣文昌廟。
途中經七曲山、九曲水、劍門關，削壁中截，兩崖相嵌如劍，誠所謂一夫當關，萬夫莫開之概。上有姜維城，即伯約駐兵處，棧道難行，如上青天，古人不虛語也。至廣漢之南新都縣，在寶光寺過年。本年入川，踽踽獨行，三衣一缽，都無系累，徜徉山水，境亦澄心。
四十九歲。正月，由寶光寺起程，入成都省會，禮昭覺寺文殊院、草堂寺、青羊宮。經華陽雙流南下眉山縣、洪雅縣，至峨嵋山下，由伏虎寺九老洞上至峨嵋金頂進香。畢，夜看佛光，萬盞明燈，如天星繁聚，其中勝境，說之不盡。於寶光寺參應真上人，住十日。循萬年寺，禮毘廬殿。下山，至雅州，經榮經縣入瀘定，過此即川邊境矣。。
五月渡瀘，雅安中有大渡河，用鐵索駕瀘定橋，長達三十余丈，人經其上，搖曳動蕩，有戒心焉。向西行，經打箭爐、塘、巴塘，北至察木多，西至碩督，經阿蘭多以及拉里。其間地廣人稀，漢、藏、蕃、蒙、夷及猺獞等等種族，語言復雜，能通漢語者百之一二耳。
塘有貢噶神山，為喇嘛圣地。巴塘多險峻高山，察木多多河流，各種族多奉喇嘛教。由拉里南行至江達，過此即為西藏境界矣。
入西藏境，過烏蘇江，越拉薩河，即為西藏首都拉薩，全藏政教之中樞。西北達布拉山，有高十三層之達布拉宮，殿宇莊嚴，金碧耀目，為達賴活佛坐床之所，有喇嘛僧二萬人。附近有葛爾丹、別蚌、色拉三大寺，亦各數千人。予以言語難通，只於各寺進香，及一禮活佛而已。又西行，經貢噶、江孜，至日喀則。其西有扎什倫布寺，建筑宏麗，廣及數里，為後藏政教領袖班禪活佛坐床之所，有喇嘛僧四五千人。
由川入藏，行及一年，日出而行，日入而息，登山涉水，每數日不遇一人。鳥獸異於中原，風俗堪稱殊異。僧伽不守戒律，多食牛羊。道服劃分紅、黃，各立門戶。憶及只園會時，不知涕之何從也？以歲暮，回拉薩過年。
五十歲。予不欲留藏，開春南行，經拉噶、亞東，為由藏往印第一門戶。經不丹國，越重山峻嶺，不知其名，或稱葱嶺，或稱雪山。有詩云何物橫天際？晴空入望中。這般銀世界，無異玉玲瓏之句。至楊甫城朝佛古跡，至孟加拉大埠，渡錫蘭朝圣地後，即附航至緬甸朝大金塔。至摩羅緬吉帝利，此處有一巨石至奇，稱是目連尊者安置，朝禮甚眾。
七月起程回國，由臘戍過漢龍關，即云南境，而免寧、龍陵、景東、蒙化、趙州、下關，至大理，觀洱海銀濤，聲聞數里，嘆為奇觀。
回國初愿，為朝雞足山，禮迦葉尊者。渡洱海，向東北行，經挖色、百担、平沙、山角、安邦大王廟，至靈山一會坊，即雞足山麓也。半山有鳴歌坪，相傳尊者入山，八國王送至此，不忍去，在山修行，成護法神云。
直上至迦葉殿，殿中奉尊者像。傳阿難尊者來朝，石門自開，至圣境懸巖，石壁生成一道石門，名華首門，迦葉在內入定，宛若城門，高數十丈，廣十余丈，雙門關閉，門縫顯然。
是日游客及導引之土人頗多，予進香禮拜時，忽聞大鐘三聲，土人均歡呼禮拜，稱：有異人至，則聞鐘鼓、魚磬聲，我等曾聞一二次鼓磬聲，未聞大鐘聲也。今師傅禮拜，聞大鐘聲，其有道乎。予謝弗敢。時己丑年七月三十日也。
再上山頂，名天柱峰，此為全山最高處。從山下至此，約三十里，有銅殿一所，楞嚴塔一座。據山志載，全山有三百六十庵，七十二大寺。今則全山不足十寺，僧伽與俗人無殊，子孫相承，各據產業，非本山子孫，不準在山中住，并不留單。予念往昔法會之盛，今日人事之衰，嘆息不已。思欲有為，而不知機緣之何在也？
下山，由梁王山、九峰山至云南縣，經水目山、靈鷲山、紫溪山至楚雄府，在西門外高鼎寺住。初到未幾，聞蘭香滿室，執事僧向予致賀：上座至，仙蘭放香，異數也。府志載，山有仙蘭，不見其形，遇真人而放香焉。今日蘭香滿山，上座德感。招待殷勤，堅留久住。
予以回湘急，卻之，一宿即行。經昆明府、曲靖府，以達貴州省之平彝；循道東行，經貴陽、鎮遠，入湘西之麻陽、芷江；經寶慶府，達衡陽，禮恒志和尚於岐山，留旬日北行。
至湖北武昌，禮志摩和尚於寶通寺。學大悲懺法畢，赴九江，入廬山，禮志善和尚於海會寺，參加念佛會。過安徽境，游黃山後，朝九華山，禮地藏王菩薩塔。百歲宮禮寶悟和尚，此老戒行精嚴，定力第一。渡江至寶華山，禮圣性和尚，留住過年。
此兩年間，身行萬里，除渡海須航外，余皆步行。水驛山程，霜風雪雨，磧砂峻嶺，島嶼榔椰，境風日變，心月孤懸，體力增強，步履輕捷，不特不覺行旅之苦，反思昔日放逸之非。古人謂讀萬卷書，須行萬里路，良有以也。
五十一歲。到宜興，禮仁智和尚。時，修顯親寺，是密祖出家處，在此過夏。到句容禮法忍和尚，助其修赤山，住此過冬。
五十二歲。在金陵，伴松嚴上人助修凈成寺。時，與楊仁山居士往來，參論因明論、般若燈論。住凈成寺過冬。
五十三歲。約普照、月霞、印蓮諸師同上九華山，修翠峰茅蓬同住。由普照師主講華嚴經，弘五教儀。賢首一宗歇墜已久，各處聞講教儀，多來赴會。江下賢教，從斯再暢。
五十四歲。仍在翠峰研究經教。是夏，諦閑法師來此同度夏後，自往金山過冬。
英法成立協約，割暹羅南掌地，許暹羅獨立。
五十五歲。仍在翠峰茅蓬研究經教。
中日戰役起。
五十六歲。揚州高旻寺住持月朗到九華，稱今年高旻有朱施主法事，連舊日四七，共打十二個七。赤山法老人已回寺，仰諸位護持常住，都請回山。將屆期，眾推予先下山。至大通荻港後，又沿江行，遇水漲，欲渡，舟子索錢六枚，予不名一錢，舟人逕鼓棹去。又行，忽失足墮水，浮沈一晝夜，流至采石磯附近，漁者網得之，喚寶積寺僧認之。僧固赤山同住者，驚曰：此德清師也。畀至寺，救蘇，時六月二十八日也。然口鼻、大小便諸孔流血。
居數日，逕赴高旻，知事僧見容瘁，問：有病否？
曰：無。
乃謁月朗和尚，詢山中事後，即請代職，予不允，又不言墮水事，只求在堂中打七。高旻家風嚴峻，如請職事拒不就者，視為慢眾，於是表堂、打香板，予順受不語，而病益加劇，血流不止，且小便滴精，以死為待。在禪堂中晝夜精勤，澄清一念，不知身是何物。
經二十余日，眾病頓愈。旋采石磯住持德岸送衣物來供，見容光煥發，大欣慰，乃舉予墮水事告眾，皆欽嘆，禪堂內職不令予輪值，得便修行。從此萬念頓息，工夫落堂，晝夜如一，行動如飛。
一夕，夜放晚香時，開目一看，忽見大光明如同白晝，內外洞澈，隔垣見香燈師小解，又見西單師在圊中，遠及河中行船、兩岸樹木，種種色色，悉皆了見，是時才鳴三板耳。翌日，詢問香燈及西單，果然，予知是境，不以為異。
至臘月八七，第三晚，六枝香開靜時，護七例沖開水，濺予手上，茶杯墮地，一聲破碎，頓斷疑根，慶快平生，如從夢醒。自念出家漂泊數十年，於黃河茅棚被個俗漢一問，不知水是甚麼，若果當時踏翻鍋灶，看文吉有何言語？此次若不墮水大病，若不遇順攝逆攝知識教化，幾乎錯過一生，那有今朝？因述偈曰：
杯子撲落地，響聲明瀝瀝。
虛空粉碎也，狂心當下息。
又偈：
燙著手，打碎杯，家破人亡語難開。
春到花香處處秀，山河大地是如來。
馬關條約成，割臺灣、遼東半島給日本。俄、德、法勸日本歸還遼東半島。
五十七歲。夏，至鎮江金山寺過戒期，大定老和尚留住過冬。
五十八歲。由金山往朝狼山，禮大勢至菩薩回，被道明和尚請到揚州助理重寧寺。四月，通智法師在焦山講楞嚴經，聽眾千人，命予講偏座。講經畢，別眾下山。
予以生而無母，未見慈容，僅於在家時睹真儀耳。每思之，輒覺心痛，夙愿往阿育王寺禮舍利，燃指供佛，超度慈親，遂往寧波。時幻人法師及寄禪和尚等維護天童，海岸和尚修育王山志，俱邀予助，予以有愿而來也，悉婉謝之。
拜舍利，每日從三板起，至晚間開大靜，除殿堂外，不用蒲團，展大具，每日定三千拜。忽一夜在禪坐中，似夢非夢，見空中金龍一條，飛落舍利殿前天池內，長數丈，金光晃耀。予騎上龍脊，即騰空至一處，山水秀麗，花木清幽，樓閣宮殿，莊嚴奇妙，見母在樓閣上瞻眺，予即大叫：母親！請你騎上龍來，到西方去。龍即下降，夢即驚醒，覺得身心清爽，境界憭然。平生夢母，只此一次。
從此，每有人睹舍利皆參加，眾說非一。予觀多次，初見大如綠豆，紫黑色，至十月半兩藏拜完再看，大亦如前，已變為赤珠有光。再拜，急於求驗，遍身酸痛，看舍利大逾黃豆，色黃白各半。至此，確信舍利之因根境而示現也。
急於求驗，增加禮拜，至十一月初，大病頓發，全不能拜，病近沈重，進如意寮，服藥罔效，臥不能坐。此時，承顯親首座、宗亮監院與盧姑娘等多方施救，費財費力，終不見效，眾皆以為世緣盡矣，予亦聽之，第以燃指不成，心生焦慮。
至十六日，有八人入寮視予，皆為燃指來者，以為予病尚不重而求伴也。予聞之，知明日為燃指期，堅請參加，首座等皆不贊許，恐危險。予不覺淚如泉涌，曰：生死誰能免者？我欲報母恩，發愿燃指，倘因病中止，生亦何益？愿以死為休矣。
宗亮監院聞之，亦流淚曰：你不要煩惱，我助你成就。明日齋歸我請，我先為你布置。予合掌謝之。
十七早，宗亮請他師弟宗信幫燃，數人輪流扶上大殿禮佛，經種種儀節禮誦及大眾念懺悔文，予一心念佛超度慈母，初尚覺痛苦，繼而心漸清定，終而智覺朗然。念至法界藏身阿彌陀佛，予全身八萬四千毛孔一齊豎起。指已燃畢，予自起立禮佛，不用人扶，此時不知自己之有病也，於是步行酬謝大眾回寮，咸嘆希有。即日遷出如意寮，翌日入鹽水泡一天，亦未流血。不數日，膚肉完復，漸漸恢復禮拜。留住阿育王寺過年。
寺原名阿育王，後改為廣利，在寧波鄞縣南鄉四十里鄮山。昔佛滅度百年後，中天竺阿育王治國，將佛舍利八萬四千藏之寶塔，役使鬼神分置地中。東震旦國有十九處次第出現，如五臺、育王是也。五臺閟於大塔中不易見，育王於晉武帝太康三年慧達禮拜請求，乃從地涌出，遂建寺藏於石塔中。
塔門常鎖，有欲觀舍利者，先通知塔主，殿中禮佛，跪殿外階沿。凡欲睹者，依次而跪，塔主請塔出。塔高一尺四寸，周圍亦只尺余，塔之中級內空，中懸一實心鐘，有一針，舍利附於針端，觀者大小多少，動定不一，平常有見一粒或三四粒者，青黃赤白各異，有見蓮花及佛像者為勝緣。
明萬歷間，吏部尚書陸光祖與親友來參，初如小豆，次如大豆，次如棗，次大如瓜，更大如車輪，光明朗耀，心目清涼。時舍利殿壞，陸重修之，莊嚴至今。如來大慈，留此法身真體，使後世眾生生正信心也。
德租膠州灣。朝鮮王稱大漢皇帝。
五十九歲。春，初在阿育王寺，因寧波七塔寺鑄大鐘，歸依老和尚本來和尚，請默庵法師講法華經來阿育王寺，請予附講，遂往寧波七塔寺。經畢，往宜興銅棺山結茅蓬過年。
戊戌政變。俄租旅順、大連，英租威海衛。
六十歲。結森、寶林二上人邀赴丹陽，重修仙臺觀，在此過夏。七月至句容赤山法忍和尚付茅蓬過冬。
法租廣州灣，英租九龍半島。
六十一歲。予在江浙已住十年，又思遠游，其目的擬再朝五臺，後入終南修隱。遂離赤山，先到鎮江揚州朝云臺山，入山東朝東岳泰山，東趨牢山，訪那羅延窟，旋到曲阜禮孔廟、孔陵。
於西行道中，夜宿一破廟，空無一物，只有一朽棺，其蓋仰，知無人，即於蓋上宿。夜半，棺中大動數次，忽有聲曰：我要出來。
問之：你是人？是鬼？
曰：是人。
問：是甚麼人？
曰：是討飯的。
予乃笑起，讓其出，狀丑如鬼，問予是何人，曰：和尚。
其人怒，謂予壓其頭上，幾用武，予謂：我坐棺蓋上，你動都不能動，還講打？其人氣餒，自往小解後，還臥棺內。天將曙，予亦行矣。
時義和團在山東各縣已有亂兆。一日，於途中遇一洋兵，以槍相向，問：怕死否？
予曰：倘該死汝手，任便。
洋兵見予神色不動，曰：好的，你去！
予遂趕赴五臺。行香畢，欲赴終南，以亂事日甚，仍退回北京，游西域寺，禮石藏經，於潭拓山訪異行僧，至戒臺寺禮飛缽禪師塔，紅螺山參加念佛道場。游大鐘寺，觀姚廣孝所鑄八萬七千筋銅鐘，高一丈五尺，紐高七尺，徑一丈四尺，外鑄華嚴經一部，內法華經一部，以金剛經鎖邊，其紐楞嚴咒為永樂帝薦圣母鑄也。回城南龍泉寺住。
五月，團亂日熾，以扶清滅洋為號召，殺日本使館書記及德國公使，皇太后陰縱之。至本月十七日，竟下詔與各國宣戰，京中大亂。六月，天津失守。七月，聯軍陷北京。時王公大臣有住龍泉寺者，與予相熟，乃勸予偕伊等隨扈蹕西行。在兵荒馬亂中，已無所謂馬隨春仗識天驕矣，日夜趕程，艱苦萬狀。
行至阜平縣，始聞甘藩、岑春煊以勤王兵至，帝后大喜，乃護駕出長城，入山西雁門關。其地有云門寺，一老僧已一百二十四歲，帝賜黃綾及建坊。又西行至平陽，遍地饑荒，人民以芋葉、薯葉進，帝后食而甘之。
至西安，帝住撫院，時饑民遍地，有食死屍者，諭禁之，四城設八施飯廠，大小村鎮亦然。巡撫岑春煊請予至臥龍寺建息災法會。佛事畢，東霞老和尚留住臥龍寺，予以駕駐西安，囂煩日甚，潛去。
十月，上終南山結茅，覓得嘉五臺後獅子巖，地幽僻，為杜外擾計，改號虛云自此始。山乏水，飲積雪，充饑恃自種野菜。是時山中有本昌師住破石山，妙蓮師住關帝廟，道明師住五華洞，妙圓師住老茅蓬，修圓師、青山師住後山。青山，湘人也，山眾多尊之，與予住較近，多有來往。
次年八月，復成、月霞、了塵三師至庵，一見，詫曰：幾年不知你消息，誰知你睡在這！
予笑曰：這且置，如何是那？
眾行禮。吃芋畢，送住破石山。月師曰：赤山法老人厭煩，現在漢陽歸元寺講法華，欲來北地，特屬先來尋地。約予同行，予方習靜，卻之。
冬至，青山老人囑赴長安市物。事畢，適大雪，上山至新茅蓬下石壁懸崖間，墮雪窟中，大號，近棚一全上人來，救予出，衣內外皆濕。且將入夜，念明日雪當封山沒徑，乘夜撥雪歸。詣青師處，見予狼狽，嗤為不濟事，笑頷之，乃返棚度歲。
義和團起。聯軍攻陷津京。