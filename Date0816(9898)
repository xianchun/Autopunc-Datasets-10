后秦世罽宾三藏佛陀耶舍译稽首礼诸佛，及法比丘僧，今演毗尼法，令正法久住。戒如海无崖，如宝求无厌，欲护圣法财，众集听我说。欲除四弃法，及灭僧残法，障三十舍堕，众集听我说。毗婆尸式弃，毗舍拘留孙，拘那含牟尼，迦叶释迦文，诸世尊大德，为我说是事，我今欲善说，诸贤咸共听。譬如人毁足，不堪有所涉，毁戒亦如是，不得生天人。欲得生天上，若生人间者，常当护戒足，勿令有毁损。如御入险道，失辖折轴忧，毁戒亦如是，死时怀恐惧。如人自照镜，好丑生欣戚，说戒亦如是，全毁生忧喜。如两阵共战，勇怯有进退，说戒亦如是，净秽生安畏。世间王为最，众流海为最，众星月为最，众圣佛为最。一切众律中，戒经为上最，如来立禁戒，半月半月说。
和合僧集会？未受大戒者出？不来诸比丘说欲及清净？谁遣比丘尼来受教诫？僧今和合何所作为？大德僧听！今僧十五日布萨说戒。若僧时到僧忍听，和合说戒。白如是。诸大德！我今欲说戒，众集现前，默然听，善思念之。若有犯者当发露，无犯者默然；默然故，当知僧清净。若有他举者，即应如实答。如是诸比丘在于众中，乃至三唱，忆念有罪，当发露；不发露者，得故妄语罪；佛说故妄语是障道法，彼比丘自忆念知有罪，欲求清净，当发露；发露则安隐；不发露罪益深。诸大德！我已说戒经序。今问诸大德！是中清净不？诸大德！是中清净，默然故，是事如是持。
诸大德！是四弃法，半月半月，戒经中说。若比丘，与比丘共戒同戒，不舍戒，戒羸不自悔，犯不净行，行淫欲法；乃至共畜生。是比丘波罗夷，不共住。
若比丘，在聚落中，若闲静处，不与物，怀盗心取；随不与取法，若为王、王大臣所捉，若杀、若缚、若驱出国：汝是贼！汝痴！汝无所知。比丘如是盗者，波罗夷，不共住。
若比丘，故自手断人命，持刀授与人，叹誉死、快劝死：咄！男子，用此恶活为？宁死不生。作如是心，思惟种种方便，叹誉死、快劝死。是比丘波罗夷，不共住。
若比丘，实无所知，自称言：我得上人法，我已入圣智胜法，我知是，我见是。彼于异时，若问、若不问，欲自清净故，作如是说：我实不知不见，言知言见，虚诳妄语。除增上慢。是比丘波罗夷，不共住。
诸大德！我已说四波罗夷法。若比丘犯一一波罗夷法，不得与诸比丘共住如前，后亦如是。是比丘得波罗夷罪，不应共住。今问诸大德：是中清净不？
诸大德！是中清净，默然故，是事如是持。
诸大德！是十三僧伽婆尸沙法，半月半月，戒经中说。若比丘，故弄阴出精，除梦中，僧伽婆尸沙。若比丘，淫欲意，与女人身相触，若捉手、若捉发、若触一一身分者，僧伽婆尸沙。
若比丘，淫欲意，与女人，淫欲粗恶语，随所说淫欲粗恶语者，僧伽婆尸沙。
若比丘，淫欲意，于女人前，自叹身言：大姊！我修梵行，持戒精进，修善法，可持此淫欲法供养我，如是供养第一最。如是语者，僧伽婆尸沙。
若比丘，往来彼此媒嫁，持男意语女，持女意语男，若为成妇事，若为私通，乃至须臾顷，僧伽婆尸沙。
若比丘，自乞作屋，无主，自为己，当应量作。是中量者，长佛十二磔手，内广七磔手。应将余比丘往看处所，彼比丘当指示处所，无难处无妨处。若比丘有难处妨处，自乞作屋，无主，自为己，不将余比丘往看处所，若过量作者，僧伽婆尸沙。
若比丘，欲作大房，有主，为己作，应将余比丘往看处所，彼比丘应看处所，无难处无妨处。若比丘，难处妨处作大房，有主为己作，不将余比丘往看处所者，僧伽婆尸沙。
若比丘，以瞋恚所覆故，非波罗夷比丘，以无根波罗夷法谤，欲坏彼比丘净行。彼于异时，若问、若不问，知此事无根说。我瞋恚故，作是语。若比丘作是语者，僧伽婆尸沙。
若比丘，以瞋恚所覆故，于异分事中取片，非波罗夷比丘，以无根波罗夷法谤，欲坏彼比丘净行。彼于异时，若问、若不问，知是异分事中取片，是比丘自言：我瞋恚故作是语者，僧伽婆尸沙。
若比丘，欲坏和合僧，方便受坏和合僧法，坚持不舍。彼比丘应谏是比丘言：大德！莫坏和合僧，莫方便坏和合僧，莫受破僧法，坚持不舍。大德！应与僧和合，欢喜不诤，同一师学，如水乳合，于佛法中有增益安乐住。是比丘如是谏时，坚持不舍；彼比丘应三谏，舍是事故，乃至三谏。舍者善；若不舍者，僧伽婆尸沙。
若比丘，有余群党，若一、若二、若三，乃至无数。是比丘语彼比丘言：大德！莫谏此比丘，此比丘是法语比丘、律语比丘，此比丘所说，我等心喜乐，此比丘所说，我等心忍可。彼比丘应谏是比丘言：大德！莫作是说，言此比丘是法语比丘、律语比丘，此比丘所说，我等心喜乐，此比丘所说，我等心忍可。何以故！此比丘非法语比丘、非律语比丘。大德！莫欲坏和合僧，汝等当乐欲和合僧。大德！与僧和合，欢喜不诤，同一师学，如水乳合，于佛法中有增益安乐住。是比丘如是谏时，坚持不舍；彼比丘应三谏，舍是事故，乃至三谏。舍者善；若不舍者，僧伽婆尸沙。
若比丘，依聚落，若城邑住，行恶行，污他家。行恶行，亦见亦闻；污他家，亦见亦闻。诸比丘语是比丘言：大德！汝行恶行，污他家。行恶行，亦见亦闻；污他家，亦见亦闻。大德！汝行恶行，污他家，今可远此村落去，不须住此。是比丘语彼比丘言：大德！诸比丘有爱、有恚、有怖、有痴，有如是同罪比丘，有驱者、有不驱者。诸比丘报言：大德！莫作是语！言：诸比丘有爱、有恚、有怖、有痴，有如是同罪比丘，有驱者、有不驱者。何以故？诸比丘不爱、不恚、不怖、不痴。大德！汝行恶行，污他家。行恶行，亦见亦闻；污他家，亦见亦闻。是比丘如是谏时，坚持不舍；彼比丘应三谏，舍是事故，乃至三谏。舍者善；若不舍者，僧伽婆尸沙。
若比丘，恶性不受人谏语，于戒法中，诸比丘如法谏已，自身不受谏语，言：诸大德！莫向我说若好、若恶，我亦不向诸大德说若好、若恶。诸大德止！莫谏我。彼比丘谏是比丘言：大德！莫自身不受谏语，大德自身当受谏语。大德如法谏诸比丘，诸比丘亦如法谏大德。如是佛弟子众得增益，展转相谏，展转相教，展转忏悔。是比丘如是谏时，坚持不舍；彼比丘应三谏，舍是事故，乃至三谏。舍者善；若不舍者，僧伽婆尸沙。
诸大德！我已说十三僧伽婆尸沙法，九初犯罪，四乃至三谏。若比丘犯一一法，知而覆藏，应强与波利婆沙；行波利婆沙竟，僧应与六夜摩那埵；行摩那埵已，余有出罪。应二十僧中出是比丘罪，若少一人，不满二十众出是比丘罪，是比丘罪不得除，诸比丘亦可呵，此是时。今问诸大德！是中清净不？
诸大德！是中清净，默然故，是事如是持。
诸大德！是二不定法，半月半月，戒经中说。若比丘，共女人独在静处覆处，可作淫处坐，说非法语。有住信优婆夷，于三法中一一法说：若波罗夷、若僧伽婆尸沙、若波逸提；是坐比丘自言：我犯是罪。于三法中应一一治：若波罗夷、若僧伽婆尸沙、若波逸提，如住信优婆夷所说，应如法治是比丘，是名不定法。
若比丘，共女人，在不覆处，不可作淫处坐，作粗恶语，说淫欲事。有住信优婆夷，于二法中一一法说：若僧伽婆尸沙、若波逸提；是坐比丘自言：我犯是罪。于二法中应一一治：若僧伽婆尸沙、若波逸提，如住信优婆夷所说，应如法治是比丘，是名不定法。
诸大德！我已说二不定法。今问诸大德！是中清净不？
诸大德！是中清净，默然故，是事如是持。
诸大德！是三十尼萨耆波逸提法。半月半月，戒经中说。若比丘，衣已竟，迦絺那衣已出，畜长衣，经十日，不净施得持。若过者，尼萨耆波逸提。
若比丘，衣已竟，迦絺那衣已出，比丘于三衣中，若离一一衣异处宿，经一夜，除僧羯磨，尼萨耆波逸提。
若比丘，衣已竟，迦絺那衣已出，若比丘得非时衣，欲须便受，受已疾疾成衣。若足者善；若不足者，得畜经一月，为满足故。若过者，尼萨耆波逸提。
若比丘，从非亲里比丘尼边取衣，除贸易，尼萨耆波逸提。
若比丘，使非亲里比丘尼，浣故衣，若染、若打，尼萨耆波逸提。
若比丘，从非亲里居士、若居士妇乞衣，除余时，尼萨耆波逸提。余时者，若比丘夺衣、失衣、烧衣、漂衣，此是时。
若比丘，夺衣、失衣、烧衣、漂衣，是非亲里居士、若居士妇，自恣请多与衣，是比丘当知足受衣。若过受者，尼萨耆波逸提。
若比丘，居士、居士妇，为比丘办衣价：持如是衣价与某甲比丘。是比丘先不受自恣请，便到居士家，作如是说：善哉，居士！为我办如是衣价与我。为好故，若得衣者，尼萨耆波逸提。
若比丘，二居士、居士妇，与比丘办如是衣价：我曹办如是衣价与某甲比丘。是比丘先不受自恣请，到二居士家，作如是说：善哉，居士！办如是衣与我，共作一衣。为好故，若得者，尼萨耆波逸提。
若比丘，若王、王大臣、若婆罗门、若居士、居士妇，遣使为比丘送衣价：持如是衣价，与某甲比丘。彼使至比丘所，语比丘言：大德！今为汝故送是衣价，受取。是比丘语彼使如是言：我今不应受此衣价，若我须衣，合时、清净当受。彼使语是比丘言：大德！有执事人不？须衣比丘应言：有！若守僧伽蓝民，若优婆塞，此是比丘执事人，常为诸比丘执事。彼使诣执事人所，与衣价已，还到比丘所，作如是言：大德！所示某甲执事人，我已与衣价竟。大德！知时，往彼当得衣。须衣比丘，当往执事人所，若二反、三反语言：我须衣。若二反、三反为作忆念，得衣者善；若不得衣，四反、五反、六反在前默然住，令彼忆念。若四反、五反、六反在前默然住，若得衣者善。若不得衣，过是求得衣者，尼萨耆波逸提。若不得衣，从彼所来处，若自往，若遣使往，语言：汝先遣使送衣价与某甲比丘，是比丘竟不得衣。汝还取，莫使失，此是时。
若比丘，杂野蚕绵，作卧具者，尼萨耆波逸提。
若比丘，新纯黑羺羊毛，作卧具者，尼萨耆波逸提。
若比丘，作新卧具，应用二分纯黑羊毛，三分白，四分牻。若比丘作新卧具，不用二分纯黑羊毛，三分白，四分牻，作新卧具者，尼萨耆波逸提。
若比丘，作新卧具，应六年持。若减六年不舍故，更作新者，除僧羯磨，尼萨耆波逸提。
若比丘，作新坐具，当取故者，纵广一磔手，帖新者上，为坏色故。若比丘作新坐具，不取故者，纵广一磔手，帖新者上坏色者，尼萨耆波逸提。
若比丘，行道中得羊毛，比丘须者应取。若无人持，得自持，行至三由旬。若无人持，自持过者，尼萨耆波逸提。
若比丘，使非亲里比丘尼，浣、染、擘羊毛者，尼萨耆波逸提。
若比丘，自手取金、银、若钱，若教人取，若口可受者，尼萨耆波逸提。
若比丘，种种卖买金、银、宝物者，尼萨耆波逸提。
若比丘，种种贩卖者，尼萨耆波逸提。
若比丘，畜长钵不净施，得齐十日。若过者，尼萨耆波逸提。
若比丘，破钵减五缀不漏，更求新钵，为好故。若得者，尼萨耆波逸提。彼比丘应往僧中舍，展转取最下钵，与之令持，乃至破。
若比丘，自乞缕，使非亲里织师织作衣者，尼萨耆波逸提。
若比丘，居士、居士妇，使织师为比丘织作衣。是比丘先不受自恣请，便到彼所语织师言：此衣为我织，极好织，令广、长、坚、致，齐整好，我少多与汝价。若比丘与价，乃至一食直，若得衣者，尼萨耆波逸提。
若比丘，先与比丘衣，后瞋恚，若自夺，若使人夺取：还我衣来，不与汝。是比丘应还衣；取衣者，尼萨耆波逸提。
若比丘，病畜酥、油、生酥、蜜、石蜜，齐七日得服。若过者，尼萨耆波逸提。
若比丘，春残一月在，应求雨浴衣，半月用浴。若比丘，春一月前求雨浴衣，半月前用浴者，尼萨耆波逸提。
若比丘，十日未满夏三月，若有急施衣，应受。受已乃至衣时，应畜。若过畜者，尼萨耆波逸提。
若比丘，夏三月安居竟，至八月十五日满已，若迥远有疑恐怖畏难处，比丘在如是处住，于三衣中，若留一一衣置村舍内，及有因缘离衣宿，乃至六夜。若过者，尼萨耆波逸提。
若比丘，知他欲与僧物，自回入已者，尼萨耆波逸提。
诸大德！我已说三十尼萨耆波逸提法。今问诸大德！是中清净不？
诸大德！是中清净，默然故，是事如是持。
诸大德！是九十波逸提法，半月半月戒经中说。
若比丘，故妄语者，波逸提。
若比丘，种类毁訾比丘者，波逸提。
若比丘，两舌语者，波逸提。
若比丘，与女人同室宿者，波逸提。
若比丘，与未受大戒人共宿，过二夜至三夜晓者，波逸提。
若比丘，与未受具戒人同诵者，波逸提。
若比丘，知他比丘有粗恶罪，向未受大戒人说，除僧羯磨，波逸提。
若比丘，向未受大戒人说过人法，言：我知是，我见是。见知实者，波逸提。
若比丘，与女人说法过五、六语者，波逸提。除有知男子。
若比丘，自手掘地，教人掘者，波逸提。
若比丘，坏鬼神村者，波逸提。
若比丘，妄作异语，恼他者，波逸提。
若比丘，嫌骂者，波逸提。
若比丘，取僧绳床、木床、卧具、坐褥，露地自敷，教人敷；舍去，不自举，不教人举者，波逸提。
若比丘，僧房舍内，敷僧卧具、坐褥，若自敷，教人敷，在中若坐、若卧；从彼舍去，不自举，不教人举者，波逸提。
若比丘，先知比丘住处，后来于其中间强敷卧具止宿，念言：彼若嫌迮者，当自避我去。作是因缘，非余威仪者，波逸提。
若比丘，瞋他比丘不喜，僧房舍内，若自牵出，若教人牵出，波逸提。
若比丘，房重阁上，脱脚绳床、木床，若坐、若卧，波逸提。
若比丘，知水有虫，自用浇泥、浇草，教人浇者，波逸提。
若比丘，欲作大房，户扉窗牖及诸庄饰具，指授覆苫齐二、三节，若过者，波逸提。
若比丘，僧不差，教授比丘尼者，波逸提。
若比丘，为僧差，教授比丘尼，乃至日没，波逸提。
若比丘，语诸比丘如是言：诸比丘为饮食故，教授比丘尼者，波逸提。
若比丘，与非亲里比丘尼衣，除贸易，波逸提。
若比丘，与非亲里比丘尼作衣者，波逸提。
若比丘，与比丘尼在屏处坐者，波逸提。
若比丘，与比丘尼期同道行，乃至聚落，除余时，波逸提。余时者，若伴行，有疑恐怖处，此是时。
若比丘，与比丘尼，期乘船，若上水，若下水，除直渡者，波逸提。
若比丘，知比丘尼赞叹因缘得食食，除施主先有意者，波逸提。
若比丘，与妇人期同道行，乃至聚落者，波逸提。
若比丘，施一食处，无病比丘应受一食，若过者，波逸提。
若比丘，展转食，除余时，波逸提。余时者，病时、施衣时，此是时。
若比丘，别众食，除余时，波逸提。余时者，病时、施衣时、作衣时、道行时、船行时、大会时、沙门施食时，此是时。
若比丘，至檀越家，殷勤请与饼、麨、饭，比丘须者，应两、三钵受，持至寺内，应分与余比丘食。若比丘无病，过两、三钵受，持至寺内，不分与余比丘食者，波逸提。
若比丘，足食竟，或时受请，不作余食法更食者，波逸提。
若比丘，知他比丘足食竟，若受请，不作余食法，殷勤请与食：大德！取是食。以是因缘，非余，欲使他犯者，波逸提。
若比丘，非时食者，波逸提。
若比丘，食残宿食者，波逸提。
若比丘，不受食食，若药举着口中，除水及杨枝，波逸提。
若比丘，得好美食，乳、酪、鱼、肉，无病，自为己索者，波逸提。
若比丘，外道男、外道女，自手与食者，波逸提。
若比丘，先受请已，若前食、后食，行诣余家，不嘱余比丘。除余时，波逸提。余时者，病时、作衣时、施衣时，此是时。
若比丘，食家中有宝，强安坐者，波逸提。
若比丘，食家中有宝，屏处坐者，波逸提。
若比丘，独与女人露地坐者，波逸提。
若比丘，语诸比丘如是语：大德！共至聚落，当与汝食。彼比丘乃至聚落竟，不教与是比丘食，语言：汝去！我与汝共坐、共语不乐，我独坐、独语乐。以是因缘，非余，方便遣去者，波逸提。
若比丘，请四月与药，无病比丘应受。若过受，除常请、更请、分请、尽形请者，波逸提。
若比丘，往观军阵，除时因缘，波逸提。
若比丘，有因缘至军中，若过二宿，至三宿者，波逸提。
若比丘，军中住，若二宿、三宿，或时观军阵斗战，或观游军、象、马势力者，波逸提。
若比丘，饮酒者，波逸提。
若比丘，水中戏者，波逸提。
若比丘，以指击攊他比丘者，波逸提。
若比丘，不受谏者，波逸提。
若比丘，恐怖他比丘者，波逸提。
若比丘，半月洗浴，无病比丘应受。若过受，除余时，波逸提。余时者，热时、病时、作时、风时、雨时、远行来时，此是时。
若比丘，无病，为炙身故，露地然火，若教人然，除余时，波逸提。
若比丘，藏他比丘衣、钵、坐具、针筒，若自藏，若教人藏，下至戏笑者，波逸提。
若比丘，净施比丘、比丘尼、式叉摩那、沙弥、沙弥尼衣，不问主辄著者，波逸提。
若比丘，得新衣，当作三种染坏色，青、黑、木兰。若比丘，得新衣，不作三种染坏色，青、黑、木兰，新衣持者，波逸提。
若比丘，故断畜生命者，波逸提。
若比丘，知水有虫，饮用者，波逸提。
若比丘，故恼他比丘，乃至少时不乐者，波逸提。
若比丘，知他比丘有粗恶罪，而覆藏者，波逸提。
若比丘，年满二十，当与受具足戒。若比丘，知年未满二十，与受具足戒，此人不得戒；诸比丘亦可呵，彼愚痴故，波逸提。
若比丘，知僧诤事起如法灭已，后更发举者，波逸提。
若比丘，知是贼伴，期共一道行，乃至聚落者，波逸提。
若比丘，作如是语：我知佛所说法，行淫欲，非障道法。彼比丘应谏是比丘言：大德！莫作是语，莫谤世尊，谤世尊者不善，世尊不作是语。世尊无数方便，说行淫欲是障道法。彼比丘如是谏时，坚持不舍。彼比丘应三谏，舍是事故，乃至三谏，舍者善。若不舍者，波逸提。
若比丘，知如是语人未作法，如是恶见不舍，若畜，同止宿，同一羯磨者，波逸提。
若比丘，知沙弥作如是语：我知佛所说法，行淫欲，非障道法。彼比丘谏此沙弥言：汝莫作是语，莫谤世尊，谤世尊者不善，世尊不作是语。沙弥！世尊无数方便，说行淫欲是障道法。彼比丘如是谏时，坚持不舍，彼比丘应三谏，舍此事故。乃至三谏，舍者善。若不舍者，彼比丘应语此沙弥言：汝自今已后非佛弟子，不得随余比丘行，如诸余沙弥得与大比丘二宿、三宿。汝今无此事，汝出去！灭去！不须此中住。若比丘，知如是被摈沙弥，若畜，同一止宿，波逸提。
若比丘，余比丘如法谏时，作如是语：我不学此戒，乃至问有智慧持戒律者，我当难问。波逸提。欲求解者，应当难问。
若比丘，说戒时，作如是语：大德！何用此杂碎戒为？说是戒时，令人恼愧怀疑。轻呵戒故，波逸提。
若比丘，说戒时，作如是语：大德！我今始知是法是戒经，半月半月，戒经中说。若余比丘知是比丘，若二、若三说戒中坐，何况多。彼比丘无知无解，若犯罪，应如法治，更增无知罪。大德！汝无利，得不善。汝说戒时，不一心念摄耳听法。彼无知故，波逸提。
若比丘，共同羯磨已，后如是语：诸比丘随亲厚，以僧物与者。波逸提。
若比丘，僧断事时，不与欲而起去者，波逸提。
若比丘，与欲已，后更呵者，波逸提。
若比丘，知他比丘共斗诤，听此语已，向彼说者，波逸提。
若比丘，瞋故不喜，打他比丘者，波逸提。
若比丘，瞋故不喜，以手搏比丘者，波逸提。
若比丘，瞋故不喜，以无根僧伽婆尸沙法谤者，波逸提。
若比丘，刹利水浇头王，王未出，未藏宝，若入过宫门阈者，波逸提。
若比丘，若宝及宝庄饰具，若自捉，教人捉，除僧伽蓝中及寄宿处，波逸提。若在僧伽蓝中，若寄宿处，若宝及宝庄饰具，若自捉，若教人捉，识者当取，如是因缘非余。
若比丘，非时入聚落，不嘱余比丘者，波逸提。
若比丘，作绳床、木床，足应高如来八指，除入梐孔上截竟，过者，波逸提。
若比丘，持兜罗绵贮，作绳床、木床、卧具、坐褥者，波逸提。
若比丘，用骨、牙、角作针筒，成者，波逸提。
若比丘，作尼师檀，当应量作。是中量者，长佛二磔手，广一磔手半，更增广长，各半磔手。若过者，波逸提。
若比丘，作覆疮衣，当应量作。是中量者，长佛四磔手，广二磔手。若过成者，波逸提。
若比丘，作雨浴衣，当应量作。是中量者，长佛六磔手，广二磔手半。若过成者，波逸提。
若比丘，佛衣等量作衣。是中量者，长佛十磔手，广六磔手，是佛衣量。若过成者，波逸提。
诸大德！我已说九十波逸提法。今问诸大德！是中清净不？
诸大德！是中清净，默然故，是事如是持。
诸大德！是四波罗提提舍尼法，半月半月，戒经中说。
若比丘，入村中，无病，从非亲里比丘尼边，自手受食食，是比丘应向余比丘悔过言：大德！我犯可呵法，所不应为，我今向大德悔过。是名悔过法。
若比丘，在白衣家食，是中有比丘尼指示，与某甲羹，与某甲饭。诸比丘应语彼比丘尼如是言：大姊！且止，须诸比丘食竟。若无一比丘语彼比丘尼如是言：大姊！且止，须诸比丘食竟。是比丘应向余比丘悔过言：大德！我犯可呵法，所不应为，我今向大德悔过。是名悔过法。
有诸学家，僧作学家羯磨。若比丘知是学家，先不受请，无病，自手受食食，是比丘应向余比丘悔过言：大德！我犯可呵法，所不应为，我今向大德悔过。是名悔过法。
若阿练若，迥远，有疑恐怖处。若比丘在如是阿练若处住，先不语檀越，僧伽蓝外不受食。在僧伽蓝内，无病，自手受食食，是比丘应向余比丘悔过言：大德！我犯可呵法，所不应为，我今向大德悔过。是名悔过法。
诸大德！我已说四波罗提提舍尼法。今问诸大德！是中清净不？
诸大德！是中清净，默然故，是事如是持。
诸大德！是众多学法，半月半月，戒经中说。
齐整着内衣，应当学。
齐整着三衣，应当学。
不得反抄衣入白衣舍，应当学。
不得反抄衣入白衣舍坐，应当学。
不得衣缠颈入白衣舍，应当学。
不得衣缠颈入白衣舍坐，应当学。
不得覆头入白衣舍，应当学。
不得覆头入白衣舍坐，应当学。
不得跳行入白衣舍，应当学。
不得跳行入白衣舍坐，应当学。
不得蹲坐白衣舍，应当学。
不得叉腰入白衣舍，应当学。
不得叉腰入白衣舍坐，应当学。
不得摇身入白衣舍，应当学。
不得摇身入白衣舍坐，应当学。
不得掉臂入白衣舍，应当学。
不得掉臂入白衣舍坐，应当学。
好覆身入白衣舍，应当学。
好覆身入白衣舍坐，应当学。
不得左右顾视入白衣舍，应当学。
不得左右顾视入白衣舍坐，应当学。
静默入白衣舍，应当学。
静默入白衣舍坐，应当学。
不得戏笑入白衣舍，应当学。
不得戏笑入白衣舍坐，应当学。
正意受食，应当学。
平钵受饭，应当学。
平钵受羹，应当学。
羹饭俱食，应当学。
以次食，应当学。
不得挑钵中央食，应当学。
无病，不得为己索羹饭，应当学。
不得以饭覆羹上，更望得，应当学。
不得视比坐钵中起慊心，应当学。
当系钵想食，应当学。
不得大揣饭食，应当学。
不得大张口待饭食，应当学。
不得含食语，应当学。
不得揣饭遥掷口中食，应当学。
不得遗落饭食，应当学。
不得颊饭食，应当学。
不得故嚼饭作声食，应当学。
不得噏饭食，应当学。
不得舌舐食，应当学。
不得振手食，应当学。
不得手把散饭食，应当学。
不得污手捉食器，应当学。
不得洗钵水弃白衣舍内，应当学。
不得生草上大小便、涕唾，除病，应当学。
不得净水中大小便、涕唾，除病，应当学。
不得立大小便，除病，应当学。
不得与反抄衣人说法，除病，应当学。
不得为衣缠颈人说法，除病，应当学。
不得为覆头人说法，除病，应当学。
不得为裹头人说法，除病，应当学。
不得为叉腰人说法，除病，应当学。
不得为着革屣人说法，除病，应当学。
不得为着木屐人说法，除病，应当学。
不得为骑乘人说法，除病，应当学。
不得佛塔内宿，除为守视，应当学。
不得佛塔内藏财物，除为坚牢故，应当学。
不得着革屣入佛塔中，应当学。
不得捉革屣入佛塔中，应当学。
不得着革屣绕佛塔行，应当学。
不得着富罗入佛塔中，应当学。
不得捉富罗入佛塔中，应当学。
不得佛塔下食，留草及食污地舍去，应当学。
不得担死尸从佛塔下过，应当学。
不得塔下埋死尸，应当学。
不得塔下烧死尸，应当学。。
不得向塔烧死尸，应当学。
不得绕塔四边烧死尸，使臭气来入，应当学。
不得持死人衣，从塔下过，除为浣染香薰，应当学。
不得塔下大小便，应当学。
不得向塔大小便，应当学。
不得绕佛塔四边大小便，使臭气来入，应当学。
不得持佛像至大小便处，应当学。
不得塔下嚼杨枝，应当学。
不得向塔嚼杨枝，应当学。
不得绕塔四边嚼杨枝，应当学。
不得塔下涕唾，应当学。
不得向塔涕唾，应当学。
不得绕塔四边涕唾，应当学。
不得向佛塔舒脚坐，应当学。
不得安佛像在下房，己在上房住，应当学。
人坐己立，不得为说法，除病，应当学。
人卧己坐，不得为说法，除病，应当学。
人在座，己在非座，不得为说法，除病，应当学。
人在高座，己在下座，不得为说法，除病，应当学。
人在前，己在后，不得为说法，除病，应当学。
人在高经行处，己在下经行处，不得为说法，除病，应当学。
人在道，己在非道，不得为说法，除病，应当学。
不得携手在道行，应当学。
不得上树过人头，除时因缘，应当学。
不得络囊盛钵，贯杖头，置肩上行，应当学。
人持杖，不应为说法，除病，应当学。
人持剑，不应为说法，除病，应当学。
人持鉾，不应为说法，除病，应当学。
人持刀，不应为说法，除病，应当学。
人持盖，不应为说法，除病，应当学。
诸大德！我已说众学法。今问诸大德！是中清净不？
诸大德！是中清净，默然故，是事如是持。
诸大德！是七灭诤法，半月半月，戒经中说。
若比丘有诤事起，即应除灭。
应与现前毗尼，当与现前毗尼。
应与忆念毗尼，当与忆念毗尼。
应与不痴毗尼，当与不痴毗尼。
应与自言治，当与自言治。
应与觅罪相，当与觅罪相。
应与多觅罪相，当与多觅罪相。
应与如草布地，当与如草布地。
诸大德！我已说七灭诤法。今问诸大德！是中清净不？
诸大德！是中清净，默然故，是事如是持。
诸大德！我已说戒经序，已说四波罗夷法，已说十三僧伽婆尸沙法，已说二不定法，已说三十尼萨耆波逸提法，已说九十波逸提法，已说四波罗提提舍尼法，已说众学法，已说七灭诤法，此是佛所说戒经，半月半月说，戒经中来。若更有余佛法，是中皆共和合，应当学。忍辱第一道，佛说无为最，出家恼他人，不名为沙门。
此是毗婆尸如来、无所著、等正觉，说是戒经。譬如明眼人，能避险恶道，世有聪明人，能远离诸恶。
此是尸弃如来、无所著、等正觉，说是戒经。不谤亦不嫉，常奉于戒行，饮食知止足，常乐在空闲，心定乐精进，是名诸佛教。
此是毗叶罗如来、无所著、等正觉，说是戒经。譬如蜂采华，不坏色与香，但取其味去；比丘入聚落，不违戾他事，不观作不作，但自观身行，若正若不正。
此是拘留孙如来、无所著、等正觉，说是戒经。心莫作放逸，圣法当勤学，如是无忧愁，心定入涅槃。
此是拘那含牟尼如来、无所著、等正觉，说是戒经。一切恶莫作，当奉行诸善，自净其志意，是则诸佛教。
此是迦叶如来、无所著、等正觉，说是戒经。善护于口言，自净其志意，身莫作诸恶，此三业道净，能得如是行，是大仙人道。
此是释迦牟尼如来、无所著、等正觉，于十二年中，为无事僧说是戒经。从是已后，广分别说。诸比丘，自为乐法、乐沙门者，有惭、有愧，乐学戒者，当于中学。明人能护戒，能得三种乐，名誉及利养，死得生天上。当观如是处，有智勤护戒，戒净有智慧，便得第一道。如过去诸佛，及以未来者，现在诸世尊，能胜一切忧，皆共尊敬戒，此是诸佛法。若有自为身，欲求于佛道，当尊重正法，此是诸佛教。七佛为世尊，灭除诸结使，说是七戒经，诸缚得解脱，已入于涅槃，诸戏永灭尽。尊行大仙说，圣贤称誉戒，弟子之所行，入寂灭涅槃。世尊涅槃时，兴起于大悲，集诸比丘众，与如是教诫：莫谓我涅槃，净行者无护。我今说戒经，亦善说毗尼，我虽般涅槃，当视如世尊。此经久住世，佛法得炽盛，以是炽盛故，得入于涅槃。若不持此戒，如所应布萨，喻如日没时，世界皆闇冥。当护持是戒，如牛爱尾，和合一处坐，如佛之所说。我已说戒经，众僧布萨竟，我今说戒经，所说诸功德，施一切众生，皆共成佛道。