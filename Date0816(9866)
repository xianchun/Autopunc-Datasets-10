吾粤佛教，自六祖后，宋世盛于云门，元明寖衰。崇祯壬午间，天然是和尚应陈子壮诸人之请，开法诃林，宗风大振。顾天然虽处方外，仍以忠孝廉节垂示及门，迨明社既屋，文人学士，搢绅遗老，多皈依受具，一时礼足凡数千人，创立海云、海幢、别传诸刹，呜呼！何其盛也。余少日过庭，辄闻明季诸老轶事，间及宗门掌故，心窃慕焉。稍长读天然诸弟子诗文，知多有托而逃，欲有所为者，其皈心空王非初志也。故金陵、福州、肇庆之拥立，广州之归附，屡仆屡起，凡十余年，天然以世外之身，未能参预其间，而平昔所投分者，大都节义之士，声气隐隐相通，今读瞎堂集于殉难诸臣，多有诗哀挽，其故可深长思已。至其心怀故国，遗臣志士，咸集其门，独能超然无所连染者，是其法力伟大，感人甚深，异于出世者流徒耽寂灭也。辛巳初春，新会陈援庵先生自北平寄视明季滇黔佛教考，陈寅恪先生序之，谓政治与宗教虽不同物，而终不能无所关涉。又岂独滇黔为然哉，爰辑次天然和尚年谱，附著述考、弟子考，距其开法诃林时，适足甲子五周矣。窃叹年来道法衰微，人天隔阻，安得有如天然者起而复振之哉。天然同时，若鼎湖在犙赞和尚，亦与当代遗逸往来结纳，为世景仰，而传衣法侣，不若天然之盛，宗派流衍，并难详考。此篇限于天然一派，非以概当时佛之教，而天然实为大众所依归，法门之砥柱，知人论世，因以见世衰法盛之由，其亦谈宗门掌故者所乐闻欤。余粗览遗编，讵通禅契，书阙有间，搜访未备，订讹补漏，俟之博雅君子。
和尚名函是，字丽中，别字天然，嗣长庆空隐道独法，博山无异元来长孙，为曹洞宗第三十四传。本姓曾，名起莘，字宅师，番禺县慕德里司迼迳村人，世为邑中望族。
父名昌位，字本净，约生明万历九年辛巳。母名函福，字智母，番禺官塘村林罗长女。生万历十二年甲申，以万历三十二年甲辰来归本净公，后俱出世。
本净公生子一人，即和尚。女三，长适罗，蚤卒，次名今心，字顿彻，季名今再，字来机，皆和尚之妹，出世为广州城东，无著庵比丘尼。
妻某氏，名函脱，字善解，礼道独为比丘尼。
十月十四日亥时生，胎胞紫衣堕地始出。本净公约二十八岁。智母师太二十五岁。元来三十四岁。道独九岁。剩人函可生。出就外傅，一日觉身若陨虚，来无所从，大哭返家，熟睡乃已，如是者两度。旋庵今湛生。澹归今释生。十月，今再生。石鉴今覞生。广慈今摄生。拟注周易，问太极相生于塾师？为依文解说，和尚曰：此名言耳，太极究为何物？且两仪未生，极何从往？两仪既判，极何从去？塾师不能答。性好施与，有僧欺之再四，遂不喜见僧。铁机今沼生。憨山德清卒，年七十八。补诸生。与里人梁未央朝钟、黎美周遂球、罗季作宾王、陈全人学佺、张莂公二果、李烟客云龙诸人，在宾王之散木堂，纵谈当世务，以康济为己任。左副都御史杨涟劾魏忠贤二十四大罪，不纳，与左光斗同削籍归。和尚知慕宗乘，智母师太因之素食。智母雅性严峭，和尚侍庭帏时，微有不合意，则默言竟日，必长跪色解乃已。和尚偶与同学荐亡友入寺，见一老宿语及持咒能致功名，和尚漫应之，出语陈学佺曰：吾辈功名岂假咒力耶？学佺曰：随人志愿耳，求功名，得功名，求慧性，得慧性。和尚然之，晨夕持诵，苦念虑不静，于心性中，始生疑虑，久不自安。一夕静坐，忽觉向所扰者，当下冰释。读圆觉经与己见合，就十二菩萨法门各作一颂，示诸同学，无不推服。及阅传灯录，不解其旨，并失却从前所得，疑情大发，恳亲学出世法，亲曰：汝欲出世，待名成偿所学未晚。和尚遂精研世典，克成通儒。自言：予少从鲁诰，囿于见闻，曾不知世外复有大圣人能过孔、孟。间从浮屠家，多闻因果事，辄指为虚诞，以是数年，可否不肯作决定信。一日过友人案头得首楞严读三四卷，虽不甚解为何等语，然理趣深玄，业面热心折，遂携归终十卷，所见十习因，六交报，一一皆从心生，不由外铄，乃不敢以虚诞及浅近事诬谤因果，自此由教乘入宗趣，历八九稔，始识向上一路。是年间，与李云龙父子结社于天关，离际道丘有赠雁水堂李烟客、曾宅师诸公结社参究四首。杨涟、左光斗、魏大中、周朝瑞、袁化中、顾大章六君子被逮下狱，旋死。陕西大饥，张献忠等起义。和尚尝作莫厌贫诗云：弱冠不知道，抱志志四方。读书慕先贤，设心追上皇。蒿目切时艰，夙夜矢济匡。寒云起西北，中原临苍茫。千羽投西江，感物情惨伤。天运不可回，猖狂归山阳。泽萌今遇生。诃衍今摩生。元来卒，年五十六。秋，举乡试第二，榜发方歌鹿鸣，坐念功名富贵，与己无预。道独偕张二果至杭州，寓昭庆寺。阿字今无生。会试不第。后有忆与陈全人下第南归舟次金陵宿报恩塔院、忆过姑苏、忆过西湖与余中丞集生泛舟诸诗，当为本年事。南还，至吉州，卧病金牛寺，医不下药，和尚起坐祷十方佛，曰：倘得不死，即一心学道，自为为人，于诸声利无所图也。是夜感异梦，汗透重襟而病顿愈。还家后，断欲长斋，参究弥切，衣不解带者两月，大悟玄旨，向所谓传灯不解者，如数黑白，嗣是阖门益耽信佛。时与张二果谈性宗，相得甚欢。受持妙法莲华经。自言：甲戌知有此事以来，循览天下，彼时胸中惟黄岩、天童两老而已。黄岩谓道独，天童指密云圆悟也。智母师太之母郭氏卒。郭依于女，亦以和尚事佛，遂发信心，修西方法门，暮年感佛光照空者再。八月，与梁朝钟同祭亡友黎臣哉、颛孙兄弟，朝钟撰祭文。陈学佺卒。诏举贤良方正，总督熊文灿以和尚特荐，当授郡守，和尚掉头不顾。总督熊文灿延请问道，待以师礼，时值发南汉冢，株连甚众，有厚馈求转恳免罪，和尚婉辞不纳。冬，北上，与张二果同谒道独于匡山之黄岩，往返叩击，针芥相投，便绝意行脚，独示以偈曰：风幡一颂解投机，千里同风事亦奇，三上黄岩问端的，实知野老不相欺。掩关归宗，阅藏本至牟子三十七篇，益以童年不早得此为恨，约出关必图镌之。自言：丙子，礼金轮塔，便有三十年不出山之约。寓鹫峰寺，后有忆崇祯丁丑寓鹫峰寺上元日早朝诗。熊文灿北上，总理九省军务，梁朝钟偕行。和尚与张二果自庐山至漳江迎之，朝钟有同熊总理心开舟师过漳江，时张莂公、曾宅师扁舟来自庐山诗。泊樵舍与宅师、莂公谈金轮旧事诗。遂同谒道独于黄岩，独谓文灿曰：公误矣。文灿屏人问故？独曰：公自度所将兵足制贼死命乎？文灿曰：不能。独曰：诸将有可属大事当一面，不烦指挥而定者乎？文灿曰：未知如何也。独曰：二者既不能当贼，上以名使公，厚责望，一不效诛矣。文灿却立良久，曰：抚之何如？独曰：吾料公必抚，然流贼非海贼比，公其慎之。朝钟有同熊心开、杨海门、张莂公、曾宅师、刘观复入黄岩谒空和尚，道开先寺，寺石壁有吴道子镌观音像、王伯安平宸濠纪功碑文诗。同张莂公、曾宅师、刘观复、王飞侯、屠剑冲夜登滕王阁诗。随曾宅师登小姑山张都护侍行诗。在粤，道独撰灵泌润公颂古序云：予戊寅度岭，以示首座丽中，丽中视若固然，询之则黄岩时丽中已见，且相得若水乳，闻以谷泉普化自命云。灵泌乃道独之俗弟也。与梁朝钟、麦木公、梁骏叔读书于杨将军山房。函可尝闻梁朝钟深知和尚，遂来广州相见，和尚为言向上事，可自此始决意，且偕和尚入博罗住止园两月，值道独移锡东官，和尚亦至焉。东莞县令汪启斯运光、乡绅张二果聘和尚同修东莞县志，直笔不阿，时称信史。乐说今辩生四月，张献忠降于谷城，熊文灿受之。冬，辞亲北上，本净公祝曰：此行当得官帽归。和尚曰：帽子到有一顶，只恐不是乌纱。六月，道独偕函可入曹溪，为可礼六祖下发于舟中。汤佐平来贺任广东按察司佥事。张二果卒。正月，熊文灿入京，和尚以住匡心切，与道别于九江。十月文灿弃市。舟泊南康，值道独移锡归宗寺，诣求祝发受具。是时和尚与熊鱼山开元、黄元公端伯、金正希声以禅悦相契。而本净公尚不羡世外，惟望其子成进士，闻报不胜悲愤，百方挠梗，智母师太阴阻之。和尚以盛年孝廉弃家，人颇怪之，越数年而国变，始服其先见也。熊开元，字鱼山，嘉鱼人。天启乙丑进士，除崇明知县，调吴江，肇举复社，旋授给事中，坐事贬。复起迁行人司，尽发周延儒之隐，与姜采同系诏狱，廷杖遣戌。隆武时，擢至东阁大学士。汀州陷，弃家为僧，事继起储隐于苏州灵岩，名正志，号檗庵。黄端伯，字元公，江西新城人。崇祯戊辰进士，授宁波推官，改杭州，以忧去。服阕，弃家为僧，朝旨勘问，复蓄发。弘光时，授礼部郎中。清兵渡江，被执不屈死。著易疏、瑶光阁集。金声，字正希，休宁人。崇祯元年进士，授庶吉士，乞面陈急务，帝即召对平台，改御史，不用，乞疏归。南都陷，纠集义旅保绩溪、黄山，分兵扼六岭、贵池诸处。遣使通表福州，授右都御史总督诸道军，为清兵所执不屈死。春，偕函修出匡庐，历江南，旋随道独还粤，经罗浮之华首台，首众立僧，耆宿为之敬惮。和尚自云：老僧在首座寮时，曾见一个老参，唤做遍照，渠曾遍参黄蘖、云门、寿昌、博山至五大十参，已隐林下。渠在博山，曾与先师有旧，闻先师住华首，却来相看，我老僧见他老参，常与相过。一日坐石偶及云：老师遍历诸大老门，残羹馊饭，拈放一边，毕竟还有商量处么？遍云：衲子家舍此亦无可语者，不嫌络索，试污眼看。遂出偈相示，却把二十八宿编成八句，我当时读过但笑。遍云：不可只笑，亦须有个可否。我便云：偈却是，只是汝未是。遍云：为什么偈是我却非聻？老僧云：遍参知识，耳朵听得多少，册子里见偈多少，方寸里安排亦无有不尽了，作偈下语，岂有不妥处，只是道人须贵自知，不可只管互相瞒昧。遍乃定眼看老僧良久，忽起合掌，云：真狮子儿，难逃慧鉴，真不谬为华首首座矣。道独亦云：山僧初到此时，闻丽首座云：如今只是揉烂其心，始得山僧铭入心髓。首座怎么不惜勤苦，山僧也合并一副心力，大家鼓舞。时梁朝钟佽助经营是台，蔚为大刹。和尚有归隐罗浮诗报老父诗。省亲广州，陈集生子壮率诸人士延请开法诃林。十月朔日，入院。越日，道独命函可持送拂子并传法偈，云：祖祖相传祗一心，青原南岳不须分，三玄照用非他立，五位君臣为此陈。棒下无生凡圣绝，临机不见有师僧，诃林重竖风幡论，却幸吾宗代有人。撰有语录，函修为作序。和尚以文人慧业，深入真际，有叩则鸣，道声由是远播。顾和尚虽处方外，仍以忠孝廉节垂示及门，故未几国变，文人学士，搢绅遗老，多皈依受具，每于生死去就，多受其法益，甚深缔信，抑且父母妻妹弟侄子媳，以隶臧获，先后落䰂为僧尼，实有以作观感也。智母师太与媳函脱礼道独落发为比丘尼受具。冬，道独刻华首语录成，和尚为作序。圆悟卒，年七十七。清兵分道入塞，京师戒严，畿南郡邑多不守。入福建，作邵武道中、忆华首老人延平舟中诸诗。旋离邵武还罗浮，取道普庆，林德宾请游狮子峰，同阖寺大众恳请说法，有语录，并作岭南、汀州道中忆老父，老母诸诗。刻诃林语录成，作刻诃林语录成谢诸檀越诗。李自成破潼关。
函可不是庵落成，黎遂球有喜祖心师不是庵成同丽中师、丁善甫、梁渐子、李山农、子云诸净侣过集诗。春，自栖贤还雷峰，今摩、今音、海发今印随行。谢长文有天然本师归自匡山先札赋此寄讯一首。雷峰大雄宝殿落成。隆兴寺故湫隘，众不能容，自是二十年营建未迄，前殿、伽蓝阁、左右廊庑先后建置，巍然鼎新，隆兴改名海云，当在本年间。时和尚立按云堂，策励后学，朝夕下堂勘验，刻有雷峰语录。因小病掩室，阅藏至牟子辨惑，乃记二十余年宿约，命侍僧发梓，并为之序，曰：吾辈初入学塾时，依父兄师说，深入功利。才稍长，得自闻见，每为宋儒理学所误，遇宓刍辈，未必皆入理之士，甚有传述大颠、韩愈事，加以夸诞，反为伶俐少年笑怪。宝藏密函，又深渺浩瀚，学者懒习，兼之先入之言，横梗胸臆，辄一目弃去。昔予从此中来，同病相怜，兴怀忽忽，惟牟子辨惑辞简理辨，可破群疑，是不能无望于天下英物矣。刻德清心经直说，跋曰：宗门流弊，今日为甚，究其始皆由浮慕之士，不从生死发心，以大道为名闻之资，以名闻为利养之实，持此心行，未有不错会古人向上之语。谬谓无凡无圣，既遣今古，混同此一着，绝大总持，谁为承当，谁为转变，决了慧用，甚深难辨。正谓以少方便，疾证菩提，从声闻缘觉，以迄菩萨佛地，皆不能忘般若之功也。是归自栖贤，趋侍吾师，捧读心经直说，可谓深救禅病，因乞流通，以示来学。为今辩受具。遣足两今严赴嘉兴请藏。张康之安国与比丘自逢在东莞之篁溪，创芥庵为和尚法筵。时今释居芥庵，安国与徐彭龄为释三年闭关计，筑臷庵居之。和尚作小除夕示澹书记诗，有我归自栖贤，晤别犹草草臷庵一月谈，投机恨不蚤句。今无还抵雷峰，和尚有喜阿字归自沈阳诗五月，今无呈偈曰：手划高旻枉自痴，可怜积劫滞须眉，今年竞渡过三日，晚课随人瞌睡迟。和尚印可之，有喜阿侍者呈偈用韵示此曰：忘丑怜儿老更痴，归来还汝旧须眉，雷峰佛法无多子，踏倒方知觉悟迟。雷峰旧饮河水，河通潮性咸，一众苦之。十月，凿石得泉，味甘而多，命名冬泉，作诗志之。作寿文玉何公七十一初度序、文玉居士七十一歌。是年，玉林通琇、木陈道忞应清世祖召至京。十一月，函可卒，年四十九。闻函可讣，趋东莞芥庵谒道独，相向哑然。其徒乞和尚为作塔铭，独曰：非公莫铭若弟也。旋返雷峰有诗哭之。有赴龙溪樊、郝诸公探梅之约三首、龙溪诸子再约黄村探梅阻雨不果、波罗舟中、南海神庙、浴日亭、登西台李木洲故址、登海光寺楼诸诗。为今覞、今沼落发受具。是年前，和尚著有金刚正法眼，道独为作序，云：达磨大师秉单传之旨，谓二祖曰：吾观此土，惟楞伽四卷，可以印心。至黄梅易为金刚，劝一切人受持此经，即得见性，则知直指人心，无过于此。自曹溪以后，如洞山聪、黄龙南、汾阳昭、中峰本诸大宗师，皆以此经为契证，希有哉，岂可谓文字乎。吾子丽中宿植善根，妙悟上乘，谛观此论，一字一句，皆般若之精髓也，希有哉，岂可谓今人异于古人乎。或谓空隐老冻脓，犹有乡情在，予何敢私，金刚正眼，现在具眼者请鉴。初春，出海幢。四月，道独由海幢返芥庵。七月初七日，独诏和尚曰：疮疾延绵，殊可厌恶，吾旦夕且掉臂矣。和尚泣恳住世，群生可念，独曰：吾道有汝，重担可卸，复何恋耶。二十二日，端坐而逝，世寿六十二岁。八月，和尚奉塔于罗浮华首台之南，并手次行状。继主华首法席，刻有语录。汤来贺至粤，访和尚于芥庵，为论儒佛异同之旨。十月，李孝源永茂、鉴湖充茂兄弟，以仁化丹霞山舍于今释，严事三宝，辟为别传寺。南雄守陆孝山世楷护法之力最钜焉。今严请藏经归。今音卒。是年，诏迁沿海之民徙入内地五十里，雷峰置田多被没。十二月，昭宗为缅人执献吴三桂军前。翌年，被害于云南。
春，再至新会暇园说法，有语录，并作暇园留题诗。四月初八日，付今摩大法，为和尚第三法嗣。又为释作遍行堂集序。七月，退院住栖贤。卜隐紫霄峰之净成，未诛茅，而南康有警，时耿精忠在福建与吴三桂会师攻江西。冬，乃至三峡寺避乱入岭。作退院十四首，有到处相逢说入廛，不因多病不知年句，自注云：老汉平生供状。及生日前一日闻南康戒严诗。住雷峰。有乙卯人日酬樊月藏孝廉，并寄大愿文学，时予初还雷峰、与诸衲赴大石李村啖荔之约、喜泽萌来自开先，并示尘异诸诗。陈子升有闻天和尚自庐山归雷峰喜赋诗。住雷峰。邝无傲日晋舍磊园作禅林，请和尚主社，题以诗。庞嘉耋招游弼塘之亦庵，嘉耋舍为净社，亦有诗纪之。是年，吴三桂分兵攻惠州、肇庆逼广州。二月，尚之信劫其父可喜抗清。和尚作秋兴八首。时萑苻遍地，海幢寺亦遇剽劫。住雷峰。今释为撰首楞严直指序，并应释请以定本直指寄丹霞山中，释即与今辩较阅发写谋付剞劂。十月，迹删成鹫作天然和尚七十颂一首。陈元孝恭尹作寿雷峰天然禅师一首。今无作雷峰天老和尚七十示生颂十首并序。诗云：菩提月满万山秋，卓卓金针映碧流，谁向风幡酬妙义，飘零穷子未曾收。其二云：蕨藜栗棘恣钳锤，嚼碎昆仑事未奇，七日猫儿方大叫，雷峰松柏影参差。其三云：岭路梅花江右村，棹深湖月总无痕，金轮倒射归宗影，日午群峰正闭门。其四云：浴龙池上合同堂，四代儿孙起大方，玉线锦缝绵密处，五宗调奏别宫商。其五云：五老峰前一句齐，气吞湖海万山低，冰天不见人归处，鸭绿波翻入虎溪。其六云：帝城宫阙望慈云，独立燕然数夕曛，北去南来看塞雁，峰头狮象愧成群。其七云：鲸鲵吹海绿波深，十石沉香爇此心，恰似老人趺坐处，琼山月色可谁寻。其八云：鸾溪还复振狮踪，日绕帘泉十万松，却为北行瞻泰岱，慈风吹遍玉芙蓉。其九云：高涵海月挹秋光，万顷鸿蒙坐渺茫，只有太平丰盛事，不须野老叹维桑。其十云：苍生演劫见金仙，鹤语松涛集晓烟，一粒火齐焜耀处，道山钟鼓自年年。李鸿子廷标作寿天然和尚二首。十一月，手书雷峰海云寺放生社置田碑，古机刻石嵌寺壁。腊月，付今遇、今但大法，为和尚第八、第九法嗣。还庐山，泊弹子矶，遇提督严自明奉召入京，招和尚同舟，作舟次别严公诗，有共载江流两月间句。闰三月，抵栖贤。作秋蝉四首，有序云：庐峤初还，新构未集，侨寓三峡寺之雪泥爪，日坐长松下，蟪蛄彻谷，哀音动人。偶忆露重身难进，风多响易沈之句，不觉慨然，情异世殊，均有所寄，天籁待发，因感成声。筑山楼于紫霄，颜曰净成精舍，作净成阅工、中夏上巢云、秋日游白鹿洞、游凌云游玉川门诸诗，又题三叠泉二首，并勒诸石。傅竹君宏烈捐资刻首楞严直指十卷，今辩为撰缘起。今再建无著庵落成。今覞卒，年六十，和尚有诗哭之。住栖贤。二月初九日作山楼竖栋示诸子，及净成看牡丹、巢云看牡丹诸诗。八月初七日，移居净成，作中秋双镜楼与诸子玩月诗，有云里高楼结构成句。又有足疾诗，及九日病起登双镜楼二首。汤来贺访和尚于净成。撰许九环诗集序。住净成，付今摄大法，偈曰：己住庐山十二年，水云深处落机前，于今解进竿头步，稳坐千峰跨九天。为和尚第十法嗣。五月，作观世音像赞。又作放言六首，有富来架屋连云栈，转眼春粮不夏谋，佛殿勉装过岁易，工钱赊落待谁酬句。牙痛诸子入候，命西轩围炉分赋、及除夕诗，有明日又归三峡寺句。为伦宣明撰绎骚序。今释卒，年六十七，和尚有诗哭之。作眼昏诗，有去年齿痛疑生尽，今日偷生眼又昏句。又作净成上老父供阻雪十日二首，有因展先容归故隐句。今无卒，年四十九，和尚有诗哭之。因病掩关，作秋夕关中、关中七月念九日早起、中秋病起与诸子玩月及雪中上净成诸诗，有一病沉沉夏复秋句。八月，施琅入台湾，郑克塽迎降。十月，诏沿海迁民复归田里。有病中及中秋移榻上双镜楼诗。南康郡守以世法绳诸刹，和尚乃入岭养疴。作乙丑初春即事诗，有守拙匡徒五十年，未尝俯仰向人前句，并有樟树舟中、过赣州关、舟抵南安、度大庾岭、还海云、病中书怀、及八月初五日示诸子诗，有床头休问菊花期之示。八月二十七日酉时，终于海云寺丈室，亲书偈别众，曰：生也如是，死也如是，如是不是亦如是，是不是亦如是。星宿经天，霜风匝地，汝诸人到者里，大须仔细。七十八年老道翁，翻转面来，不知是我是你，信手拈来，犹较些子。明年丙寅四月初六日，塔全身于丹霞对岸佛日山麓，今辩为撰行状。又明年丁卯，辩以书状请汤来贺撰塔志铭，后迁回罗浮，建塔于黄牛迳下。三十年辛未，辩应粤西永宁之请，奉和尚语录、首楞严直指、楞伽心印三种入嘉兴续藏中。今辩撰行状云：师生平古道自持，壁立千仞，提倡纲宗，眼空今古，婆心为物，至老不衰。于门庭设施，悉任外缘，意合则住，不合则行，未尝一字一语，仰干豪贵。吾粤向来罕信宗乘，自师提持向上，缙绅逢掖，执弟子礼问道，不下数千人，得度弟子，多不胜纪。尤喜与诸英迈畅谈，穷其隐曲，以发其正智，于生死去就，多受其法施之益，即一阐提，与自负奇才而不可一世者，见之无不心折。且师阖家出世在盛平时，生我，同生，所生，以至妻媳，舍世缘如弃敝屣，不让古庞公，故父子兄弟，相率剃染，粤中为多。师暮年为法求人，心焉益切，每谈及先宗，泪即沾襟，期诸后起，如地藏之遇清凉，圆悟之得妙喜，庶几无憾。故法道隆替，虽系乎时，逆撑洞流，志无少屈，足见护念佛祖慧命，亘古而不磨也。
自述及刊刻年分，详年谱康熙二年、九年条。
今无撰缘起云：雷峰老人之疏是经也，以宗门爪牙，入性相窟宅，慨义学之荒芜，悲禅门之儱侗。盖自癸巳退隐匡埠，睹世寒心，感时励志，所由来矣。故其挂瓢金井，倚杖玉渊，问契证则心湛海澄，仰嘉遁则身高岳峙。地藏琛之耕田博饭，栖贤湜之立诵行披，寒炉冷灶，惟大法之全提，丛棘乱丝，仗智峰而独断，其于古人实兼之矣。逮戊戌返岭，今无以明年自玉门趋归，壬癸之岁，日与石鉴诸弟请益唯识，谓本楞伽。指冥初神我，不与性珠而滥收，俾龟毛沙油，顿觉妄情之自遣，因伸旨要，遂启疏缘。妙叶心宗，带圆名相，不惟砥柱狂禅，兼亦激昂讲席。匠心迥迈，汇义海于洞源，神机渊默，破众难于半偈，劳颜汗手，会粹披寻，睹大义之炳如，庆微言之不坠。教以翊宗，原别传之并四卷，识即是藏，扶大心以迭二乘，此诚运最上之心，蒿目时弊而为者也。故凡疏内，有入理深谈，得经文肯綮，即文义而见宗乘，会宗乘而融文义，敢僭点出，以示来学。四河俱入，一沤匪存，是在临文，澄其慧目。时康熙甲辰中秋前五日，嗣法门人今无稽首敬述。
此书撰著及刊刻年分，详年谱康熙七年、十六年、十七年条。
今释撰叙云：大觉能仁成道十日，即说华严，以众生住地烦恼，为诸佛不动智，如将宝位，直授凡庸，故非三乘之流所能谛信。当时声闻在坐，不见不闻，然而最后拈华，则金色头陀独得别传之嘱，庆喜继之为西天二祖。虽登位于刹竿倒却之时，而发悟在击钟验常之际，则楞严一经又宗门之法印也。古今疏此，俱擅所长，吾师天然是和上宴坐丹霞，以三月成直指，适届示生之期，甘露降于丛竹，今释受而伏读，青莲发笔端之瑞，赤珠映意地之光，微眹不留，是迹皆刬，言言本色，不借华词，其不可思议之妙，实有与诸家迥绝者。彼皆悟门各得，然而见量未忘，往往以词害志，执药成病，原其所由，不过能推非心，离尘有性而已。夫能推是妄，离尘无体，此如来语也。如来不云性真常中，求于去来，迷悟生死，了无所得耶？真觉无功，根尘何咎，极其转名不转体之致，未能迷悟并销，而迷悟不销，则常光便隔，妄即不存，真复何在，当下觉了，已落纡回，故为之直示曰：非别有一真，在缘虑之先，影像之外也。若谓分别之心，与尘俱灭，则无分别智，不与尘俱生，各成一物，于何立界，故为之直示曰：但据其所谓全性者，舍分别而更有不知其所谓分别者，舍全性而必无也。于此不明，讵称圆悟？所以破心破目，无罪加诛，有正有倒，将名作实。体用上下，析见见于现前，人法后先，失空空于顿觉。断而得显，因缘自然之戏论滋深，修乃可成，诸佛众生之分疆愈远，倘能竖扫同时，始信因果俱幻。是故法性海中，本绝思惟，四十九年，不说一字。若云此谓权，此谓实，此谓见，此谓修，此谓圆融，此谓行布，才成实法，便非了义。乃至性觉必明，妄为明觉，依经立解，宁不较然。然于性觉生取心，则明能生所无，如其与妄俱来，于明觉生舍心，则所必障明无。如其并真俱弃，遂使觉与所明，如来语下，二俱有过，安知明与无明，如来藏中，一亦不存，故又为之直示曰：觉明不碍性觉之常然，性觉岂伤觉明之自异。悟理之士，亦可立地冰消矣。而每至险崖辄生前却者，盖圣境不捐，故凡情竞起也。识其惟一干慧，则流转四生，名为乱想，洊登妙觉，名为极果，皆是分外，不契本然，故又为之直示曰：舍乱想必无干慧。亦犹舍干慧必无极果，遂以乱想为干慧，似有悟迷。至于干慧而回观乱想，悔不安住，尚若逊其所不及者，然后知迷之不可得也，迷不可得，悟亦何为。能仁成道之后，适还其众生之初，泯法界量，现法界身，说法界事，显法界理，若作圣解，即受群邪，纵将宝位，直授凡庸，亦恐凡庸不应重受。彼声闻在坐，不见不闻，正与破颜微笑，同一玄赏，今释岂能更有思议于吾师不可思议之中耶？谨因读疏之余，随见随拈，因月有指，非月所取，若其全经旨趣，则一总论已化为无缝天衣。一切众生，于一原题，全现出无见顶相，开卷了然，无尘不破，此即枝中觅本，委上求原，不妨引而伸之，作钝根之助尔。嗣法门人今释稽首和南敬序。
今辩撰缘起云：老人疏是经，三月而成，入理深谈，多提持向上，启发悟门，真足为上根之助，远迩缁素，渴仰法味，大中丞傅公竹君遂捐资全刊流通，何其易也。昔天台智者大师，闻是经为天竺所秘重，晨夕西望恳礼，愿早至此土。历百余载，有沙门般剌密谛始携来，以国禁严密，屡不果，乃书于微细白㲲，析臂藏之肉内，航海而达穗城。时值丞相房融出知南铨，请译于诃林风幡堂，亲为笔受，故经中文句，皆明畅而曲析。傅公未识老人，未读经疏，而亟欲流通，使法雨得以均沾为快者，岂非于楞严宣胜义中，大有夙契之缘欤。夫菩萨以利物为怀，就事就理，虽有浅深，究其指归，原无二致。公昔守庆阳，今抚粤西，识度超卓，指麾敏捷，一举止间，悉不落寻常蹊径，其与会中文殊师利摧邪辅正，选择圆通，而终出于无是非是，机感相类。即事显理，愿公与大地含灵，同入圆通无碍门，亲证如来无见顶相。即理显事，愿诸阅者，与公同发菩提心，现观世音三十二应身。挽斯世斯民，跻于羲轩之治，则于老人之法施，傅公之流通，两无辜负尔。住丹霞今辩槃谈谨述。
今辩撰行状谓著有楞伽、楞严、金刚三疏行世。此书刻本未见，道独曾为作序，见长庆语录，详年谱顺治十八年条。
此论载入嘉兴续藏本语录卷十二，以日本续藏经别出单行。故著录之。
此书乾隆间列入禁书目，传本极罕，故宫藏有一部，承陈援庵先生假钞寄赠。前有目录，函修、梁殿华、陆世楷序文三篇，汤来贺撰塔志铭，今辩撰行状。卷一上堂，卷二卷三小参，卷四普说，卷五普说、茶话，卷六室中垂示，卷七举古、问答、颂，卷八问答、颂古，卷九赞、偈、铭，卷十书问，卷十一杂着，卷十二杂着、佛事、附梅花诗、雪诗。乃和尚示寂后，今辩汇各刹语录编成。函修、陆世楷二序，当即诃林、丹霞语录序也。
孙殿起清代禁书知见录著录康熙庚戌嘉兴楞严寺般若堂刊本，庚戌为康熙九年，语录收有康熙十九年之作，不合，庚戌疑甲戌之误。天然和尚梅花诗有单行本，再传弟子古键写刻，版藏广州海幢寺。
函修撰序云：诸佛为一大事因缘，出现于世，匪直自了，有大悲大愿焉。悲大故其忧之也深，愿大故其任之也重，昔风穴垂涕告首山曰：不幸临济之道至吾而将坠矣。诚忧之也。其后再传而有汾阳，既放身命，闭关坚卧，郡守以名刹力致，八请不答。僧契聪者，排闼让之，曰：佛法大事，靖退小节，风穴常忧遇风则止，幸而有先师，今汝有力担荷如来，此何时而欲高眠耶？汾阳瞿然起，曰：非公不闻此言，趣办严，吾行矣。诚任之也。函修因是而深叹古今人之不相及也。道人撒手卧长空，菩提真如，犹为垢腻。况复世间名闻利养，岂似今时把个死蛇头，逢人便卖，疴漉漉地，但知与儿乳酥，不问消与不消，此不过欲得门庭热闹耳。善知识以本分接人，其谓之何。我大师以大悲愿力，复来阎浮，横挑楖，直入千峰，岂肯打入时流队伍。去春携修出匡庐，历江南北，拄杖边不曾撩着半个，几欲焚茅屋，入深山。偶以省觐归仙城，一时道俗迎主诃林，乃翻然抱深忧而肩重任。师冷硬之性，壁立万仞，莫可仰扳，百千妙义，到他跟前，一棒粉碎。其所开示大要，贵人不着法报化，立处皆真，如击涂毒鼓，闻者皆死。大矣哉，无为寂灭之幢也。古人于此三二十年，犹不奈何，而我师才搭缁衣，便登祖位，人将谓此道直易易耳，亦知师之真参实证乎。师尝究理而坐，十七昼夜不合眼，以为必识尽功忘，自然合他古辙，始得任心自在。后参黄岩，因阅华严，所得都亡。其绝情过量之智，已于无量佛所培养，岂特三二十年而已。今法语具在，使天下后世知此百犬吠声，群盲相引时，犹有人提唱斯事，佛祖慧命，庶几不断，而后乃相安于无言，此师之志也。函修初曾认着露裸裸底，几恁祸事。幸取决于师，得个转身，虽修与师皆从今华首和尚剃度，于法门为弟昆，然实受师资之益，知师者宜莫若修，故敢揭其大端如此。崇祯壬午冬日，同门弟子函修和南撰。
梁殿华撰序云：天然和尚以居士身，夙慧顿发，了悟上乘。后从空隐老和尚剃度于庐山，证明大法，杖锡所经，悲愍之怀，溢于言际，职书记者，辑而成编，付诸剞劂，属今转恭为之序。夫转固无能序，而亦无可序也。忆丁亥秋，转与庞子若云，迎和尚结期弼唐，将谓有言可循也，有法可得也。及参随数月，始知日星云汉，山岳江河，以至竹影松声，虫鸣鸟语，尽为和尚笔舌，舍此而欲向一言一句之下，承当个事，何异拨波求水。然则是录也，又胡为乎来哉？夫大圣人出现于世，其中皆大有不获已者，众生日见道而不见，日闻道而不闻，是不有见，孰为不见，是不有闻，孰为不闻。而要所见何见？所闻何闻？应必悄然自得，亦复哑然自失。灵山会上，拈花微笑，我佛世尊打头一步，蚤已逗漏不少。然毕竟何如心行？何如旨趣？必使千百世而下，犹有跛脚翁堪解报恩，此世尊之为甘心，即我和尚之为甘心也。愿天下后世得意忘言，见闻都尽，自度度他，共臻无上云尔，尚区区语句中，求其罪过，且与谤法等，是则今转所大惧也夫，是则阅斯录者所大惧也夫。顺治戊子孟春，门弟子今转梁殿华稽首恭序。
陆世楷撰序云：昔者宣圣振铎于东方，释尊授衣于西土，一则意尽象中，一则心传教外，其皇皇焉牖世觉民之心，固异致而同归也。自儒术既衰，微言遂绝，缙绅缝掖之辈，高者攻于经学，卑者溺于文词，而圣贤尽性知命之旨，无复为之殚心矣。释尊诸祖乃以单提直指之说，示彼正觉，救此迷情，于是聪明奇特之士，厌迂儒之拘牵，乐禅宗之超脱，一言契旨，片偈投机，而所谓儒门澹泊收拾不住者，张无尽以为达人之论，深有以哉。始坛经创着，文字踵增，临济开玄要之宗，洞山立君臣之义，沩仰发体用之论，云门捷示三关，法眼分呈六相，究其舍妄归真，不离自性。夫是以从事诚明之学者，如濂溪尝师鹤林，姚江借涂葱岭，不啻冥心而求之也。本师天然和尚夙领儒宗，久膺祖席，身乘五衍，心入三摩。譬如洪钟万石，有叩辄鸣，遥源千顷，无挹不注。向在雷峰、栖贤、华首、诃林诸山，皆有语录行世，学人奉为津筏，宝若琬琰矣。乃者山灵初启，丛席旋兴，西堂澹公因南阳之旧基，开东林之新刹，祗园翚建，缁侣云臻，爰从丙午冬仲奉本师以居焉。师则性乐岩阿，心悲尘刹，既得栖真之境，益弘乐育之怀，或策杖而陵峰，或披襟而笑月，苍松白雪，岁见新篇，紫玉青螺，时闻佳什，盖已目击道存，无行不与矣。然而钁头斧子，不废钳锤，击碓敲床，更勤提命，山中高弟，以师法语汇录成编，命小子楷叙而梓之。余惟儒门淆杂，特辟禅关，若悟本来，同归觉路，而师先得渊源于孔孟，继闻秘密于迦文，固知六通八正，不同幻妄之谈，牕影风幡，无取尖新之解也。余尝再访檀林，一瞻猊座，见其登堂之彦，济济趋跄，入室之英，雍雍问辩，虽杏坛讲习，逊此威严，沂水咏歌，同斯怡悦矣。是录也，推原心性，利济人天，有以佐吾儒道德齐礼之所不及，公之诸方，垂之奕叶，将使慧日同光，名山并寿。海螺岩下，永振威音，锦石溪边，长流法乳，岂徒拾拄杖之陈言，资曲床之谈柄已耶。若夫佛法深微，不从解入，自非立雪数年，未易领会，又何敢于威仪谈说之间，管窥而蠡测也。康熙庚戌上元，当湖弟子陆世楷今亘和南谨撰。
瞎堂诗集十七，有刻诃林语录成谢诸檀越二绝句。行状谓著有各刹语录行世。陆世楷撰语录序谓向在雷峰、栖贤、华首、诃林诸山皆有语录行世。各录刻本未见。今嘉兴续藏本有住诃林、雷峰、栖贤、华首、海幢、芥庵、丹霞、归宗诸山语录，当即此。惟编次依体分类，遂难析别。光孝寺志载和尚语录，皆诃林部分，注云：选原集，间有嘉兴续藏本所未载者，知寺志所据，当为诃林语录原本，而今辩汇编语录时略有删节，或有未见欤？
行状谓著有禅醉行世刻本未见语录十一有禅醉十篇，前有小序，一致知，二近非道，三天不可合，四天不可非，五鸭脚木，六性习，七百姓日用而不知，八椎鲁，九聪辩，十非习非心，乃应崔石师、岩子、潜子、破子卷诸人问而作，其近非道篇有戊子夏阻饥海云语，疑为是年间所撰，详年谱顺治五年条。瞎堂诗集十七有示崔石师及悼崔石师诗。石师名采，见喻园集。较刻同社姓氏。语录九有示岩侍者偈。海云禅藻集有古卷字破尘。潜子待考。
行状谓著有焚笔行世，刻本未见。道光广东通志。艺文略。集部作禅醉焚笔，下注存字。然禅醉已刊入语录，故另列之。
此书前半叙寺中及职事之规则，后半则训诫之文，凡责摈五款，不同住四十一款，钟版堂三十款，首座四款，侍者、书记十四款，两序、各堂寮三十四款，老病堂十二款，常住存发定式九款，圣节朔望、日用参见礼仪、挂搭各三款，补堂寮、补侍寮、退侍寮、退堂寮、退随众寮、补职日限、息缘虑、告假各一款，抽罚二款，设思过从新两寮、责诫童行、拣俗称、知事须知、戒立徒、行门轻重相准、是非功勋、平气、止劳夸、毋急说、慎憎爱、恤老病、谨言损傲、禁奢、伐同异、忘非省过之难、举过不易、功行不可以语道、任情非随缘各一款，巡照警夜歌三首，中夜回向文一首，禅门念佛说一首。塔志铭称和尚所立规矩，整肃森严，即指此书也。参年谱顺治九年条。
未见。崇祯十二年，县令汪运光修，张二果辑。宣统东莞县志载运光序云：是志也，孝廉张君实为月旦所推许，力砥空平，以总其裁，复聘曾君宅师订证之。详年谱崇祯十三年条。
行状谓著有似诗行世。刻本未见。自序见瞎堂诗集卷首，详年谱康熙七年条。今无光宣台集五有丹霞天老和尚古诗序，录后：
戊申八月，天老人手书命今无曰：近日禅讲暇，偶为古诗，诸子请付梓，欲少待之不可，汝其序之。此老人之逸言，微借工部之气出之者也。今无忆曩时处大窖中，尝与剩师叔拥被寒吟，以艺海书厨，消黄沙白雪，间取杜少陵集读之，击案叫呼。观其夔门以后诸作，悲忧愉迭，感国伤怀，饥寒酸楚，如老妇子坐中堂，数家中事，历历可见，真朴有味，令人意往神消。剩师叔谓无曰：夫物久则旧，词确则新，虽世深代远，人其云亡，而其使人愁郁无聊之境，何代无之。今身居绝域，边声刺人，短草如烟，王孙有恨，长垣似水，木佛无家，以彼全集，作我横涕，何其声之感人若是也。故诗取穷愁，人当问世，此作古者执之如券。若夫斗春色于丽辞，夺秋光于寒魄，匠意既深，炼饰良苦，羽翼虽备，而筋骨未全，不堪闯入作者坛坫，摹词虽工，生意易尽，所谓有诗无人，终未若一回坐到耳。夫道人晶莹圆湛，中恬靡激，既无噩梦，又薄雕虫，而一种磊砢沉郁，骎骎劲挺，起正雅而溺靡嫚，掩初盛而联汉魏，此其声又何自而然哉。夫情之最重者也，扇激奔跃，尾然相逐，使一顿错乖漓，宣之以声，而成之以文，则其婉遒宕折，环回娓叠，发人幽思，如病骨秋容，涉轰雷三峡，殆有不堪自持者。故大雅之音，尚其恬澹，所以为情之防，而有几夫道，道固胜情，此道人之所以自成其声，以闲裕为牢落，以峭洁为壹郁，内华外融，不涉境之以动情，不先词而后我，凭高纵目，据梧发声，极云树之依微，尽禽虫之鸣变。当见其优游夷愉，高明广厚，人虽目之曰境，毋乃非境，虽目之曰情，毋乃非情。后情境而共材华，呈神鉴而齐声调，使荆卿易水，屈原湘江，顿变为智河慧海，虽有虞氏之南风，未足比数，而老人微言道韵，木叶藏春，轩轩自远，又可以寻常作者目之哉。抑今丛席，学者无师，人例阘茸，庭多茂草，虽日为之忾然斩除，而世驱风变，又并尘伍俗，励魄惕魂，虽不能无中激外动，可谓入水侏儒，弃炉钝铁，方视缺如，惄其未逮，而老人兹什之作，止水照人，澄渟含蓄，则又岂后于金函贝叶哉。
此集为和尚示寂后今毬取似诗与其未刻稿汇编而成。乾隆间列入禁书目，原刻本未见。道光本卷首有象，张维屏撰象赞，似诗自序附今毬跋，汤来贺撰塔志铭。目录卷一古歌谣、风雅体、骚体，卷二乐府，卷三至卷五五言古一至三，卷六五言古四及七言古，卷七至卷九五言律一至三，卷十至十六七言律一至七，卷十七五言绝及七言绝一，卷十八七言绝二，卷十九梅花诗，卷二十雪诗。详年谱康熙七年条。
今毬撰跋曰：此老人早岁刻似诗自序也。老人生平吟咏之意，已尽于是，读者玩索之，不唯老人之诗可悟，即老人之人亦可得，故全集编定，即录以为序。今毬谨识。
此为和尚住丹霞时，与相随诸子唱和之什，未见传本。详年谱康熙八年条。
今无撰丹霞诗序曰：雷峰老人深于入山之致，相随诸子亦皆骨具烟霞，鼍鸣鳖应，故其一唱百和，如天籁所触，别具幽响，非如词人韵客，构雅什于文心，逸清言于云路，作区区绮丽观也。澹归以金刚心，铸成霞山一席，使法王有居有处，龙象可步可随，幽谷迎人，长林适意，宜其情见于言，笔其言则似乎诗，霜禽秋浦，迹在有无，是则又在读是诗者能别具只眼耳。古人谓雪夜洪炉，炉边当有三种人，一趺坐安禅，一围炉说食，一吮墨吟雪诗，其旨皆短之，而宗门大人境界不言而顿显矣。夫以肥遁之情，而同触境之乐，具超方之手，而为役志之言，则远公白云瑶草，长日堆堆，谁家赤尾，溯流抵源，当自不费盐酱耳。
和尚遗作有与空隐和尚书，长庆老和尚行状，楞伽心印自述，似诗自序，书卷子与陈乔生，寄陈乔生，建造雷峰寺书，忠愍公黎美周先生象赞，雷峰海云寺放生社置田碑后记，病中示偈，今无象赞，付今无大法偈，付今覞大法偈，付今摩大法偈，付今释大法偈，付今摄大法偈，喜阿侍者呈偈用韵示此，均天然语录、瞎堂诗集所未载。