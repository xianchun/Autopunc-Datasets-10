世尊！若善男子善女人等，於此般若波羅蜜多至心聽聞，受持讀誦，精勤修學，如理思惟，廣為有情宣說流布，是善男子善女人等，於當來世不墮地獄、傍生、鬼界、邊鄙達絮、蔑戾車中，常具諸根，聰明端正，不墮聲聞及獨覺地。何以故？是善男子善女人等，決定當住菩薩摩訶薩不退地故。
世尊！若善男子善女人等，於此般若波羅蜜多至心聽聞，受持讀誦，精勤修學，如理思惟，廣為有情宣說流布，或復書寫，眾寶嚴飾，以無量種上妙華鬘、涂散等香、衣服、瓔珞、寶幢、幡蓋、眾妙珍奇、伎樂、燈明，盡諸所有，供養恭敬，尊重贊嘆，是善男子善女人等，遠離一切衰惱怖畏。世尊！如負債人，怖畏債主，即便奉事親近於王，依王勢力，得離怖畏。世尊！譬如有人依附王故，王攝受故，為諸世人供養恭敬，尊重贊嘆。佛設利羅亦復如是，由此般若波羅蜜多所薰修故，為諸天人、阿素洛等，供養恭敬，尊重贊嘆。世尊！一切智智亦依般若波羅蜜多而得成就。
世尊！由此緣故，我作是說：假使充滿於此三千大千世界佛設利羅以為一分，書寫如是甚深般若波羅蜜多復為一分，此二分中，我意寧取如是般若波羅蜜多。何以故？世尊！由此般若波羅蜜多，佛設利羅及佛所得三十二種大丈夫相、八十隨好所莊嚴身而得生故。
世尊！由此般若波羅蜜多，布施、凈戒、安忍、精進、靜慮、般若波羅蜜多得圓凈故。
世尊！由此般若波羅蜜多，內空、外空、內外空、空空、大空、勝義空、有為空、無為空、畢竟空、無際空、散空、無變異空、本性空、自相空、共相空、一切法空、不可得空、無性空、自性空、無性自性空得圓凈故。
世尊！由此般若波羅蜜多，真如、法界、法性、不虛妄性、不變異性、平等性、離生性、法定、法住、實際、虛空界、不思議界得圓凈故。世尊！由此般若波羅蜜多，苦圣諦、集圣諦、滅圣諦、道圣諦得圓凈故。
世尊！由此般若波羅蜜多，四靜慮、四無量、四無色定得圓凈故。世尊！由此般若波羅蜜多，八解脫、八勝處、九次第定、十遍處得圓凈故。世尊！由此般若波羅蜜多，四念住、四正斷、四神足、五根、五力、七等覺支、八圣道支得圓凈故。
世尊！由此般若波羅蜜多，空解脫門、無相解脫門、無愿解脫門得圓凈故。世尊！由此般若波羅蜜多，五眼、六神通得圓凈故。世尊！由此般若波羅蜜多，佛十力、四無所畏、四無礙解、大慈大悲大喜大舍、十八佛不共法得圓凈故。
世尊！由此般若波羅蜜多，無忘失法、住舍性得圓凈故。世尊！由此般若波羅蜜多，一切智、道相智、一切相智得圓凈故。世尊！由此般若波羅蜜多，一切陀羅尼門、一切三摩地門得圓凈故。世尊！由此般若波羅蜜多，一切菩薩摩訶薩行得圓凈故。
世尊！由此般若波羅蜜多，諸佛無上正等菩提得圓凈故。世尊！由此般若波羅蜜多，諸佛身心俱不可壞，踰於金剛無數倍故。世尊！由此般若波羅蜜多威神力故，布施等五亦得名為波羅蜜多。何以故？若無般若波羅蜜多，施等不能到彼岸故。
世尊！若此三千大千世界，或余世界所有王都、城邑、聚落，其中若有受持讀誦，書寫解說，供養恭敬，尊重贊嘆如是般若波羅蜜多，是處有情不為一切人非人等之所惱害，唯除決定惡業應受，漸次修學，隨其所愿，乃至證得三乘涅盤。
世尊！如是般若波羅蜜多具大威力，隨所在處，與諸有情作大饒益。世尊！如是般若波羅蜜多有大神用，於此三千大千國土作大佛事。世尊！若世界中流行如是甚深般若波羅蜜多，當知是處則為有佛出現世間，利樂一切。世尊！譬如無價大寶神珠，具無量種勝妙威德，隨所住處，有此神珠，人及非人終無惱害。設有男子，或復女人，為鬼所執，身心苦惱，若有持此神珠示之，由珠威力，鬼便舍去。諸有熱病，或風或痰，或熱風痰合集為病，若有系此神珠著身，如是諸病，無不除愈。此珠在暗能作照明，熱時能涼，寒時能暖，隨地方所，有此神珠，時節調和，不寒不熱。若地方處有此神珠，蛇蝎等毒，無敢停止。設有男子，或復女人，為毒所中，楚痛難忍，若有持此神珠令見，珠威勢故，毒即消滅。若諸有情身嬰癩疾、惡瘡、腫疱、目睞瞖等眼病、耳病、鼻病、舌病、喉病、身病，帶此神珠，眾病皆愈。若諸池沼泉井等中，其水濁穢，或將枯涸，以珠投之，水便盈滿，香潔澄凈，具八功德。若以青黃赤白紅紫碧綠雜綺種種色衣，裹此神珠，投之於水，水隨衣彩，作種種色。如是無價大寶神珠，威德無邊，說不可盡，若置箱篋，亦令其器具足成就無邊威德；設空箱篋，由曾置珠，其器仍為眾人愛重。
時具壽慶喜問天帝釋言：憍尸迦！如是神珠，為天獨有，人亦有耶？
天帝釋言：大德！人中、天上俱有此珠。若在人中，形小而重；若在天上，形大而輕。又人中者，相不具足；若在天上，其相周圓。天上有者，威德殊勝，比人中珠，過無量倍。
時天帝釋復白佛言：世尊！甚深般若波羅蜜多亦復如是，為眾德本，能滅無量惡不善法，隨所在處，令諸有情身心苦惱悉皆銷滅，人非人等，不能為害。世尊！所說無價大寶神珠，非但喻於甚深般若波羅蜜多，亦喻如來一切智智。世尊！如是般若波羅蜜多具足無量殊勝功德，亦能引發世出世間無量清凈殊勝功德。
世尊！甚深般若波羅蜜多，功德分限，難可稱贊。何以故？如是般若波羅蜜多功德深廣，量無邊故。佛設利羅由此般若波羅蜜多而得生故，堪受一切世間天人、阿素洛等供養恭敬，尊重贊嘆。世尊！甚深靜慮、精進、安忍、凈戒、布施波羅蜜多，功德分限，難可稱贊。何以故？如是靜慮、精進、安忍、凈戒、布施波羅蜜多功德深廣，量無邊故。佛設利羅由此靜慮、精進、安忍、凈戒、布施波羅蜜多而得生故，堪受一切世間天人、阿素洛等供養恭敬，尊重贊嘆。
世尊！甚深內空，功德分限，難可稱贊。何以故？如是內空功德深廣，量無邊故。佛設利羅由此內空而得生故，堪受一切世間天人、阿素洛等供養恭敬，尊重贊嘆。世尊！甚深外空、內外空、空空、大空、勝義空、有為空、無為空、畢竟空、無際空、散空、無變異空、本性空、自相空、共相空、一切法空、不可得空、無性空、自性空、無性自性空，功德分限，難可稱贊。何以故？如是外空乃至無性自性空功德深廣，量無邊故。佛設利羅由此外空乃至無性自性空而得生故，堪受一切世間天人、阿素洛等供養恭敬，尊重贊嘆。
世尊！甚深真如，功德分限，難可稱贊。何以故？如是真如功德深廣，量無邊故。佛設利羅由此真如而得生故，堪受一切世間天人、阿素洛等供養恭敬，尊重贊嘆。世尊！甚深法界、法性、不虛妄性、不變異性、平等性、離生性、法定、法住、實際、虛空界、不思議界，功德分限，難可稱贊。何以故？如是法界乃至不思議界功德深廣，量無邊故。佛設利羅由此法界乃至不思議界而得生故，堪受一切世間天人、阿素洛等供養恭敬，尊重贊嘆。
世尊！甚深苦圣諦，功德分限，難可稱贊。何以故？如是苦圣諦功德深廣，量無邊故。佛設利羅由此苦圣諦而得生故，堪受一切世間天人、阿素洛等供養恭敬，尊重贊嘆。
世尊！甚深集滅道圣諦，功德分限，難可稱贊。何以故？如是集滅道圣諦功德深廣，量無邊故。佛設利羅由此集滅道圣諦而得生故，堪受一切世間天人、阿素洛等供養恭敬，尊重贊嘆。
世尊！甚深四靜慮，功德分限，難可稱贊。何以故？如是四靜慮功德深廣，量無邊故。佛設利羅由此四靜慮而得生故，堪受一切世間天人、阿素洛等供養恭敬，尊重贊嘆。
世尊！甚深四無量、四無色定，功德分限，難可稱贊。何以故？如是四無量、四無色定功德深廣，量無邊故。佛設利羅由此四無量、四無色定而得生故，堪受一切世間天人、阿素洛等供養恭敬，尊重贊嘆。
世尊！甚深八解脫，功德分限，難可稱贊。何以故？如是八解脫功德深廣，量無邊故。佛設利羅由此八解脫而得生故，堪受一切世間天人、阿素洛等供養恭敬，尊重贊嘆。
世尊！甚深八勝處、九次第定、十遍處，功德分限，難可稱贊。何以故？如是八勝處、九次第定、十遍處功德深廣，量無邊故。佛設利羅由此八勝處、九次第定、十遍處而得生故，堪受一切世間天人、阿素洛等供養恭敬，尊重贊嘆。
世尊！甚深四念住，功德分限，難可稱贊。何以故？如是四念住功德深廣，量無邊故。佛設利羅由此四念住而得生故，堪受一切世間天人、阿素洛等供養恭敬，尊重贊嘆。
世尊！甚深四正斷、四神足、五根、五力、七等覺支、八圣道支，功德分限，難可稱贊。何以故？如是四正斷、四神足、五根、五力、七等覺支、八圣道支功德深廣，量無邊故。佛設利羅由此四正斷、四神足、五根、五力、七等覺支、八圣道支而得生故，堪受一切世間天人、阿素洛等供養恭敬，尊重贊嘆。
世尊！甚深空解脫門，功德分限，難可稱贊。何以故？如是空解脫門功德深廣，量無邊故。佛設利羅由此空解脫門而得生故，堪受一切世間天人、阿素洛等供養恭敬，尊重贊嘆。
世尊！甚深無相、無愿解脫門，功德分限，難可稱贊。何以故？如是無相、無愿解脫門功德深廣，量無邊故。佛設利羅由此無相、無愿解脫門而得生故，堪受一切世間天人、阿素洛等供養恭敬，尊重贊嘆。
世尊！甚深五眼，功德分限，難可稱贊。何以故？如是五眼功德深廣，量無邊故。佛設利羅由此五眼而得生故，堪受一切世間天人、阿素洛等供養恭敬，尊重贊嘆。
世尊！甚深六神通，功德分限，難可稱贊。何以故？如是六神通功德深廣，量無邊故。佛設利羅由此六神通而得生故，堪受一切世間天人、阿素洛等供養恭敬，尊重贊嘆。
世尊！甚深佛十力，功德分限，難可稱贊。何以故？如是佛十力功德深廣，量無邊故。佛設利羅由此佛十力而得生故，堪受一切世間天人、阿素洛等供養恭敬，尊重贊嘆。
世尊！甚深四無所畏、四無礙解、大慈大悲大喜大舍、十八佛不共法，功德分限，難可稱贊。何以故？如是四無所畏、四無礙解、大慈大悲大喜大舍、十八佛不共法功德深廣，量無邊故。佛設利羅由此四無所畏、四無礙解、大慈大悲大喜大舍、十八佛不共法而得生故，堪受一切世間天人、阿素洛等供養恭敬，尊重贊嘆。
世尊！甚深一切陀羅尼門，功德分限，難可稱贊。何以故？如是一切陀羅尼門功德深廣，量無邊故。佛設利羅由此一切陀羅尼門而得生故，堪受一切世間天人、阿素洛等供養恭敬，尊重贊嘆。
世尊！甚深一切三摩地門，功德分限，難可稱贊。何以故？如是一切三摩地門功德深廣，量無邊故。佛設利羅由此一切三摩地門而得生故，堪受一切世間天人、阿素洛等供養恭敬，尊重贊嘆。
世尊！甚深一切智，功德分限，難可稱贊。何以故？如是一切智功德深廣，量無邊故。佛設利羅由此一切智而得生故，堪受一切世間天人、阿素洛等供養恭敬，尊重贊嘆。
世尊！甚深道相智、一切相智，功德分限，難可稱贊。何以故？如是道相智、一切相智功德深廣，量無邊故。佛設利羅由此道相智、一切相智而得生故，堪受一切世間天人、阿素洛等供養恭敬，尊重贊嘆。
世尊！甚深無忘失法，功德分限，難可稱贊。何以故？如是無忘失法功德深廣，量無邊故。佛設利羅由此無忘失法而得生故，堪受一切世間天人、阿素洛等供養恭敬，尊重贊嘆。
世尊！甚深住舍性，功德分限，難可稱贊。何以故？如是住舍性功德深廣，量無邊故。佛設利羅由此住舍性而得生故，堪受一切世間天人、阿素洛等供養恭敬，尊重贊嘆。
世尊！甚深永斷一切相續煩惱習氣，功德分限，難可稱贊。何以故？如是永斷一切相續煩惱習氣功德深廣，量無邊故。佛設利羅由此永斷一切相續煩惱習氣而得生故，堪受一切世間天人、阿素洛等供養恭敬，尊重贊嘆。
復次，世尊！佛設利羅是極圓滿甚深般若波羅蜜多所薰修故，是極清凈甚深般若波羅蜜多所依器故，堪受一切世間天人、阿素洛等供養恭敬，尊重贊嘆。世尊！佛設利羅是極圓滿靜慮、精進、安忍、凈戒、布施波羅蜜多所薰修故，是極清凈靜慮、精進、安忍、凈戒、布施波羅蜜多所依器故，堪受一切世間天人、阿素洛等供養恭敬，尊重贊嘆。
世尊！佛設利羅是極圓滿安住內空所薰修故，是極清凈安住內空所依器故，堪受一切世間天人、阿素洛等供養恭敬，尊重贊嘆。世尊！佛設利羅是極圓滿安住外空、內外空、空空、大空、勝義空、有為空、無為空、畢竟空、無際空、散空、無變異空、本性空、自相空、共相空、一切法空、不可得空、無性空、自性空、無性自性空所薰修故，是極清凈安住外空乃至無性自性空所依器故，堪受一切世間天人、阿素洛等供養恭敬，尊重贊嘆。
世尊！佛設利羅是極圓滿安住真如所薰修故，是極清凈安住真如所依器故，堪受一切世間天人、阿素洛等供養恭敬，尊重贊嘆。世尊！佛設利羅是極圓滿安住法界、法性、不虛妄性、不變異性、平等性、離生性、法定、法住、實際、虛空界、不思議界所薰修故，是極清凈安住法界乃至不思議界所依器故，堪受一切世間天人、阿素洛等供養恭敬，尊重贊嘆。
世尊！佛設利羅是極圓滿安住苦圣諦所薰修故，是極清凈安住苦圣諦所依器故，堪受一切世間天人、阿素洛等供養恭敬，尊重贊嘆。世尊！佛設利羅是極圓滿安住集滅道圣諦所薰修故，是極清凈安住集滅道圣諦所依器故，堪受一切世間天人、阿素洛等供養恭敬，尊重贊嘆。
世尊！佛設利羅是極圓滿四靜慮所薰修故，是極清凈四靜慮所依器故，堪受一切世間天人、阿素洛等供養恭敬，尊重贊嘆。世尊！佛設利羅是極圓滿四無量、四無色定所薰修故，是極清凈四無量、四無色定所依器故，堪受一切世間天人、阿素洛等供養恭敬，尊重贊嘆。
世尊！佛設利羅是極圓滿八解脫所薰修故，是極清凈八解脫所依器故，堪受一切世間天人、阿素洛等供養恭敬，尊重贊嘆。世尊！佛設利羅是極圓滿八勝處、九次第定、十遍處所薰修故，是極清凈八勝處、九次第定、十遍處所依器故，堪受一切世間天人、阿素洛等供養恭敬，尊重贊嘆。
世尊！佛設利羅是極圓滿四念住所薰修故，是極清凈四念住所依器故，堪受一切世間天人、阿素洛等供養恭敬，尊重贊嘆。世尊！佛設利羅是極圓滿四正斷、四神足、五根、五力、七等覺支、八圣道支所薰修故，是極清凈四正斷、四神足、五根、五力、七等覺支、八圣道支所依器故，堪受一切世間天人、阿素洛等供養恭敬，尊重贊嘆。
世尊！佛設利羅是極圓滿空解脫門所薰修故，是極清凈空解脫門所依器故，堪受一切世間天人、阿素洛等供養恭敬，尊重贊嘆。世尊！佛設利羅是極圓滿無相、無愿解脫門所薰修故，是極清凈無相、無愿解脫門所依器故，堪受一切世間天人、阿素洛等供養恭敬，尊重贊嘆。
世尊！佛設利羅是極圓滿五眼所薰修故，是極清凈五眼所依器故，堪受一切世間天人、阿素洛等供養恭敬，尊重贊嘆。世尊！佛設利羅是極圓滿六神通所薰修故，是極清凈六神通所依器故，堪受一切世間天人、阿素洛等供養恭敬，尊重贊嘆。
世尊！佛設利羅是極圓滿佛十力所薰修故，是極清凈佛十力所依器故，堪受一切世間天人、阿素洛等供養恭敬，尊重贊嘆。世尊！佛設利羅是極圓滿四無所畏、四無礙解、大慈大悲大喜大舍、十八佛不共法所薰修故，是極清凈四無所畏、四無礙解、大慈大悲大喜大舍、十八佛不共法所依器故，堪受一切世間天人、阿素洛等供養恭敬，尊重贊嘆。
世尊！佛設利羅是極圓滿一切陀羅尼門所薰修故，是極清凈一切陀羅尼門所依器故，堪受一切世間天人、阿素洛等供養恭敬，尊重贊嘆。世尊！佛設利羅是極圓滿一切三摩地門所薰修故，是極清凈一切三摩地門所依器故，堪受一切世間天人、阿素洛等供養恭敬，尊重贊嘆。
世尊！佛設利羅是極圓滿一切智所薰修故，是極清凈一切智所依器故，堪受一切世間天人、阿素洛等供養恭敬，尊重贊嘆。世尊！佛設利羅是極圓滿道相智、一切相智所薰修故，是極清凈道相智、一切相智所依器故，堪受一切世間天人、阿素洛等供養恭敬，尊重贊嘆。
世尊！佛設利羅是極圓滿無忘失法所薰修故，是極清凈無忘失法所依器故，堪受一切世間天人、阿素洛等供養恭敬，尊重贊嘆。世尊！佛設利羅是極圓滿住舍性所薰修故，是極清凈住舍性所依器故，堪受一切世間天人、阿素洛等供養恭敬，尊重贊嘆。
世尊！佛設利羅是極圓滿永斷一切相續煩惱習氣所薰修故，是極清凈永斷一切相續煩惱習氣所依器故，堪受一切世間天人、阿素洛等供養恭敬，尊重贊嘆。世尊！佛設利羅是極圓滿功德珍寶波羅蜜多所薰修故，是極清凈功德珍寶波羅蜜多所依器故，堪受一切世間天人、阿素洛等供養恭敬，尊重贊嘆。
世尊！佛設利羅是極圓滿無染無凈波羅蜜多所薰修故，是極清凈無染無凈波羅蜜多所依器故，堪受一切世間天人、阿素洛等供養恭敬，尊重贊嘆。世尊！佛設利羅是極圓滿無生無滅波羅蜜多所薰修故，是極清凈無生無滅波羅蜜多所依器故，堪受一切世間天人、阿素洛等供養恭敬，尊重贊嘆。
世尊！佛設利羅是極圓滿無入無出波羅蜜多所薰修故，是極清凈無入無出波羅蜜多所依器故，堪受一切世間天人、阿素洛等供養恭敬，尊重贊嘆。世尊！佛設利羅是極圓滿無增無減波羅蜜多所薰修故，是極清凈無增無減波羅蜜多所依器故，堪受一切世間天人、阿素洛等供養恭敬，尊重贊嘆。
世尊！佛設利羅是極圓滿無來無去波羅蜜多所薰修故，是極清凈無來無去波羅蜜多所依器故，堪受一切世間天人、阿素洛等供養恭敬，尊重贊嘆。世尊！佛設利羅是極圓滿無動無止波羅蜜多所薰修故，是極清凈無動無止波羅蜜多所依器故，堪受一切世間天人、阿素洛等供養恭敬，尊重贊嘆。
世尊！佛設利羅是極圓滿無此無彼波羅蜜多所薰修故，是極清凈無此無彼波羅蜜多所依器故，堪受一切世間天人、阿素洛等供養恭敬，尊重贊嘆。世尊！佛設利羅是極圓滿諸法實性波羅蜜多所薰修故，是極清凈諸法實性波羅蜜多所依器故，堪受一切世間天人、阿素洛等供養恭敬，尊重贊嘆。
復次，世尊！置滿三千大千世界佛設利羅。假使充滿十方各如殑伽沙等諸佛世界佛設利羅以為一分，書寫如是甚深般若波羅蜜多復為一分，此二分中，我意寧取如是般若波羅蜜多。何以故？一切如來應正等覺諸設利羅，皆因如是甚深般若波羅蜜多而得生故，一切如來應正等覺諸設利羅，皆由如是甚深般若波羅蜜多所薰修故，一切如來應正等覺諸設利羅，皆為如是甚深般若波羅蜜多所依器故，堪受一切天、龍、藥叉、健達縛、阿素洛、揭路茶、緊捺洛、莫呼洛伽、人非人等供養恭敬，尊重贊嘆。
世尊！若善男子善女人等，供養恭敬，尊重贊嘆佛設利羅，是善男子善女人等，由此善根，於人天中受富貴樂，所謂剎帝利大族、婆羅門大族、長者大族、居士大族、四大王眾天、三十三天、夜摩天、覩史多天、樂變化天、他化自在天中受富貴樂，即由如是殊勝善根，至最後身，得盡苦際。
世尊！若善男子善女人等，於此般若波羅蜜多至心聽聞，受持讀誦，書寫解說，如理思惟，由此般若波羅蜜多便得圓滿；如是般若波羅蜜多得圓滿故，復令靜慮波羅蜜多而得圓滿；如是靜慮波羅蜜多得圓滿故，復令精進波羅蜜多而得圓滿；如是精進波羅蜜多得圓滿故，復令安忍波羅蜜多而得圓滿；如是安忍波羅蜜多得圓滿故，復令凈戒波羅蜜多而得圓滿；如是凈戒波羅蜜多得圓滿故，復令布施波羅蜜多而得圓滿。
世尊！由此復令安住內空、外空、內外空、空空、大空、勝義空、有為空、無為空、畢竟空、無際空、散空、無變異空、本性空、自相空、共相空、一切法空、不可得空、無性空、自性空、無性自性空而得圓滿。
世尊！由此復令安住真如、法界、法性、不虛妄性、不變異性、平等性、離生性、法定、法住、實際、虛空界、不思議界而得圓滿。世尊！由此復令安住苦圣諦、集圣諦、滅圣諦、道圣諦而得圓滿。世尊！由此復令修習四靜慮、四無量、四無色定而得圓滿。
世尊！由此復令修習八解脫、八勝處、九次第定、十遍處而得圓滿。世尊！由此復令修習四念住、四正斷、四神足、五根、五力、七等覺支、八圣道支而得圓滿。世尊！由此復令修習空解脫門、無相解脫門、無愿解脫門而得圓滿。世尊！由此復令修習五眼、六神通而得圓滿。
世尊！由此復令修習佛十力、四無所畏、四無礙解、大慈大悲大喜大舍、十八佛不共法而得圓滿。世尊！由此復令修習一切智、道相智、一切相智而得圓滿。世尊！由此復令修習無忘失法、住舍性而得圓滿。世尊！由此復令修習一切陀羅尼門、一切三摩地門而得圓滿。
世尊！由此復令超聲聞地及獨覺地，證入菩薩正性離生。既得證入菩薩正性離生位已，復得菩薩勝妙神通，乘此神通，游諸佛土，從一佛國至一佛國，供養恭敬，尊重贊嘆諸佛世尊，聽聞正法，嚴凈佛土。為欲成熟諸有情故，起勝思愿，受種種身，或作大轉輪王、或作小轉輪王、或作大國王、或作小國王、或生剎帝利大族、或生婆羅門大族、或生長者大族、或生居士大族、或為天帝釋、或為大梵王、或為毗沙門、或為持國等，隨所應現，而作饒益，漸次乃至證得無上正等菩提。
是故，世尊！我於諸佛設利羅所，非不信受，非不欣樂供養恭敬，尊重贊嘆；然於如是甚深般若波羅蜜多供養恭敬，尊重贊嘆，所獲功德，甚多於彼，由是因緣，我意寧取如是般若波羅蜜多。
世尊！若善男子善女人等，供養恭敬，尊重贊嘆如是般若波羅蜜多，則為增長一切佛法，亦為攝受世出世間一切富貴，安樂自在，如是已為供養恭敬，尊重贊嘆佛設利羅。