舉：世尊未離兜率，已降王宮；未出母胎，度人已畢。
是非海橫身入，豺虎群中自在行。莫把是非來辨我，平生穿鑿不相關。
利刃有蜜不須舐，蠱毒之家水莫嘗。不舐不嘗俱不犯，端然衣錦自還鄉。
舉：世尊才生下，乃一手指天，一手指地，周行七步，目顧四方云：天上天下，唯我獨尊。
老胡不免出胞胎，也解人前恁麼來。指地指天稱第一，眾生四十九年災。
老漢才生便著忙，周行七步似顛狂。賺他無限癡男女，開眼堂堂入鑊湯。
舉：世尊在靈山會上拈花示眾，是時眾皆罔措，唯迦葉尊者破顏微笑，世尊云：吾有正法眼藏，涅盤妙心，分付摩訶大迦葉。
海水翻空滾底流，魚龍蝦蟹信沈浮。可憐金色頭陁子，直至如今笑未休。
拈起一枝花，風流出當家。若言付心法，天下事如麻。
舉：外道問佛：不問有言，不問無言。世尊良久。外道遂贊嘆云：世尊大慈大悲，開我迷云，令我得入。作禮而去。阿難問佛云：外道有何所證，而言得入？佛云：如世良馬，見鞭影而行。
迷悟髑髏前，徒勞更舉鞭。只持雞狗戒，不學祖師禪。
兩處牢關擊不通，纖塵不動自乖宗。忽然業鏡百雜碎，黃面瞿曇失卻蹤。
舉達磨大師九年面壁。
少室山前風過耳，九年人事隨流水。若還不是弄潮人，切須莫入洪波。
金鰲一挈滄溟竭，徒自悠悠泛小舟。今日烟波無可釣，不須新月更為鉤。
舉：二祖立雪多時，達磨問曰：汝當何求？二祖云：請師安心。達磨云：將心來，吾為汝安。二祖良久云：覓心了不可得。達磨云：為汝安心竟。
二祖當年立少林，滿庭積雪到腰深。叉手當胸無一事，不求不覓不安心。
覓心無處更何安？嚼碎通紅鐵一團。縱使眼開張意氣，爭如不受老胡瞞？
舉：世尊在靈山會上，有一女人近彼佛坐，入于三昧。文殊白佛云：何此女人得近佛坐，而我不得？佛云：汝但覺此女，令從三昧起，汝自同：克賓維那法戰不勝，罰錢五貫，設饡飯一堂，不得吃飯，即時出院。
法戰從來許克賓，掣旗奪鼓兩分明。直須盡法方無媿，老漢他年要話行。
丹山生鸑鷟，師子產狻猊，棒下摩醯眼，徒夸第一機。
舉：興化謂眾曰：我聞長廊下也喝，後架也喝。諸子！汝莫盲喝亂喝，直饒喝得興化上三十三天，卻撲下來，一點氣也無，待興化蘇息起來，向汝道未在。何故如此？我未曾向紫羅帳撒真珠與你諸人去在，你虛空胡喝亂喝作什麼？
紫羅帳撒真珠，禪客相承總掠虛。拍手呵呵開口笑，釋迦彌勒是他奴。
對眾全提摩竭令，豈是閑開兩片皮？喝下瞎驢成隊走，夢中推倒五須彌。
舉：興化上堂云：今日不用如何若何，便請單刀直入，興化為你證據。時有旻德長老出眾禮拜，起來便喝，化亦喝；德又喝，化又喝；德禮拜歸眾，化云：適來若是別人，三十棒一棒也較不得。何故？為他旻德會一喝不作一喝用。
單刀直入更休論，擬議之間賓主分。不是放他旻德過，須知興化棒頭明。
暗中攜手上高山，及至天明各自行。無限中途未歸客，明明開眼墮深坑。
舉：三圣云：我逢人則出，出則不為人。興化云：我逢人則不出，出則便為人。
人貧多智短，馬瘦見毛長。獨宿雙峰寺，同焚一炷香。
陽焰何曾能止渴？畫餅幾時充得饑？勸君不用栽荊棘，後代兒孫惹著衣。
舉：南泉見鄧隱峰來，指凈缾云：凈缾是境，你不得動著境，與我將水來。峰將凈缾傾水於南泉面前，泉便休。歸宗云：鄧隱峰也是亂瀉。
南泉不指凈缾，隱峰何曾瀉水？從教打瓦鉆龜，佛法不在這。
眼中無翳休挑刮，鏡上無塵不用磨。信腳出門行大路，橫擔拄杖唱山歌。
舉：石頭云：恁麼也不得，不恁麼也不得，恁麼不恁麼總不得。
四海狼烟靜，中原信息通，罷拈三尺劍，休弄一張弓。
好個話端，阿誰解舉？舉得十分，未敢相許。
舉：三圣問雪峰：透網金鱗以何為食？峰云：待汝出網來即向汝道。圣云：一千五百人善知識，話頭也不識。峰云：老僧住持事煩。
錦鱗透網欲吞舟，一向沖波逆水流。卻被漁翁閑引釣，隨波逐浪共悠悠。
全死中全活，全活中全死，一個訝郎當，一個福建子。
舉：夾山云：猿抱子歸青嶂後，鳥銜花落碧巖前。法眼云：我二十年作境話會。
三十年前此寺游，木蘭花發院新修。如今再到經行處，樹老無花僧白頭。
境話會來雖未是，卻問如今作麼生？清涼元本鼻頭直，夾山依舊兩眉橫。
舉：睦州喚僧，僧回首。州云：擔板漢！
電火光中休草草，劍輪鋒上莫忉忉。等閑卻放全身入，終不當頭犯一毫。
睦州擔板，那容眨眼？闊狹短長，不須增減。
舉：僧問睦州：一氣還轉得一大藏經也無？州云：有甚饆羅子，快下將來！
睦州只受錐頭利，這僧不見鑿頭方。直饒轉得百千藏，這般供養也尋常。
一氣轉一大藏教，頓漸偏圓權與實。無邊妙義炳然彰，元來一字也不識。
舉：臨濟會中兩堂首座齊下喝，僧問：還有賓主也無？濟云：賓主歷然。
作家相見終不錯，兩兩同時看啐啄。喝下雖然賓主分，爭如普化搖鈴鐸？
以平報不平，王法本無親。臨濟雖明眼，也是黃龍精。
舉：普化常於街巿搖鈴云：明頭來，明頭打；暗頭來，暗頭打；四方八面來，旋風打；虛空來，連架打。臨濟令侍者去，才見如是道，便把住云：總不與麼來時如何？普化托開云：來日大悲院有齋。
慺須要逞聰明，金榜何曾得掛名？捋下幞頭歸去也，莫騎驢子傍人門。
先師會呈真處，臨濟堂前吃菜時。連此三回露拴索，咄這沿臺盤乞兒。
舉：明招一日天寒上堂，大眾才集，招云：風頭稍硬，不是你安身立命處，且歸暖室商量。便歸方丈，大眾隨至立定，招云：才到暖室，便見瞌睡。以拄杖一時趁下。
風頭稍硬難安立，暖氣才通瞌睡來。卻笑明招閑費力，無端兩處強差排。
夜半明星當午現，愚夫猶待曉雞鳴。可憐自屎不知臭，又欲重新拈似人。
舉：保壽開堂，三圣推出一僧，壽便打，圣云：恁麼為人，非但瞎卻這僧眼，瞎卻鎮州一城人眼在。壽擲下拄杖，歸方丈。
棒頭瞎卻一城人，三圣撩地保壽瞋。正令只堪提一半，一盲引得眾盲行。
提起須彌第一槌，電光石火太遲遲。象王行處狐蹤絕，師子咆哮百獸危。
舉：有一古德，一日不赴堂，侍者來請赴堂齋，德云：我今日在莊吃油糍飽。侍者云：和尚不曾出入。德云：你但去問取莊主。侍者才出門，忽見莊主歸謝和尚到莊吃油糍。
近在口皮邊，遠過河沙國，世間多少人，不得油糍吃。
和尚不赴堂，莊主謝臨屈。一字入公門，九牛撤不出。
舉：玄沙云：若論此事，喻似一片田地，四至界分，結契賣與諸人了也，只有中心樹子猶屬老僧在。
事由王老師，樹子未屬你在。廣額屠兒成佛，二祖大師償債。
祖父田園都賣了，四邊界至不曾留。柰何猶有中心樹，惱亂春風卒未休。
舉：僧問首山：如何是佛？山云：新婦騎驢阿家牽。
阿家新婦兩同條，只尺家鄉路不遙。可笑騎驢覓驢者，一生錯認馬鞍橋。
新婦騎驢阿家牽，步步相隨不著鞭。歸到畫堂人不識，從今嬾更出門前。
舉：烏臼見玄、紹二上座來，遂問：二禪伯近離什麼處？僧云：江西。臼便打。僧云：久向和尚有此機要。臼云：你既不會，第二個近前來。僧擬議，臼亦打云：同坑無異土。參堂去！
赤身挨白刃，死中還得活，一箭自迷蹤，萬車皆喪轍。
猛焰不容蚊蚋泊，大海那能宿死屍？任是三頭并六臂，望風無不豎降旗。
舉：僧問云門：如何是佛？門云：乾屎橛。
不用唐言譯，休將梵語傳，摩醯首羅眼，對面隔西天。
云門乾屎橛，全超法報化。無事出山游，百錢杖頭掛。
舉：僧問云門：不起一念，還有過也無？門云：須彌山。
一念不起須彌山，飜著襴衫退步看。直上拄天下拄地，言前薦得也顢頇。
巍巍一座大彌盧，荷負非干氣力麤。縱使不隨言語會，卻來當面受荼糊。
舉：僧問大愚芝和尚：如何是佛？芝云：鋸解秤搥。
鋸解秤搥渾似鐵，大愚老子重饒舌。水流澗下太忙生，云在嶺頭閑不徹。
問佛如何是，宗師即便酬。秤搥將鋸解，言外度迷流。
舉：僧問興化：四方八面來時如何？化云：打中間底。僧便禮拜。化云：興化今日赴個村齋回來，中路撞著一陣卒風暴雨，卻向古廟子閃避得過。
一陣狂風驟雨來，卻於古廟且閑隈。雖然打人鬼窟，吞炭藏身又一回。
古廟頭回避得，紙錢堆畔暗嗟吁，閑神野鬼皆驚怕，只為渠儂識梵書。
舉：雪峰示眾云：望州亭與汝相見了也，烏石嶺與汝相見了也，僧堂前與汝相見了也。
盡道親曾相見來，依前還是狗來腮。好將大棒驀頭榍，貴得盲人便眼開。
望州烏石與僧堂，業識忙忙不可當。提起衲僧拄杖子，五湖四海沸如湯。
舉：夾山示眾云：目前無法，意在目前，不是目前法，非耳目之所到。
年來萬事總成魔，老去閑添白發多。道泰不傳天子令，時清休唱太平歌。
癡人面前休說夢，生鐵團上須尋縫。明明說與卻作聾，只管外邊閑打閧。
舉：無業國師云：若一毫頭凡圣情念未盡，不免入驢胎馬腹去。白云端和尚云：設使一毫頭凡圣情念凈盡，亦未免入驢胎馬腹去。
一道如弦直，心親手更親。箭穿紅日影，方是射鵰人。
移身不移步，移步不移身，走卻金師子，捉得玉麒麟。
舉靈云見桃花悟道。
桃花尋劍客，不語笑春風。白頭歸未得，家住海門東。
總道見桃花悟道，此語不知還是無。茫茫宇宙人無數，那個男兒是丈夫？
舉：玄沙云：諦當！甚諦當！敢保老兄未徹在。
敢保老兄猶未徹，玄沙之言何太切？君看陌上桃花紅，盡是離人眼中血。
打破鬼門關，日輪正當午。一箭中紅心，大地無寸土。
舉：洞山云：言無展事，語不投機，承言者喪，滯句者迷。
只要拔榍抽釘，為人解粘去縛，如何洞山老人，先自藤虵繞腳？
言無展事，語不投機，承言者喪，滯句者迷。
逢人不得錯舉。
舉：瑯琊和尚問舉和尚：近離甚處？舉云：浙中。琊云：舡來？陸來？舉云：船來。琊云：船在甚處？舉云：舡在步下。琊云：不涉程途一句作麼生道？舉云：杜撰長老，如麻似粟。拂袖便行。琊卻問侍者：這僧是何人？侍者云：舉道者。琊遂去安下處見，問：莫便是舉師叔麼？莫怪某甲適來相觸忤。舉便喝，復問：長老何時到汾陽？琊云：恁時。舉云：我在浙中早聞你名，元來見解只如此，何得名喧宇宙？琊乃作禮。
官路無人獨自行，兩家公驗甚分明。路傍偷販私鹽客，草蹲身過一生。
奪得驪珠即便回，小根魔子盡疑猜。拈來拋向洪波，撒手大家歸去來。
舉：僧問風穴：語默涉離微，如何通不犯？穴云：常憶江南三月，鷓鴣啼處百花香。
快騎駿馬上高樓，南北東西得自由。最好腰纏十萬貫，更來騎鶴下揚州。
忽爾出門先見路，才方洗腳便登船。神仙秘訣真堪惜，父子雖親不可傳。
舉：趙州訪道吾，吾見來，著豹皮裩，把吉撩棒在三門前等候，才見州來，便高聲唱喏而立，州云：小心祗候著。吾又唱喏一聲而去。
稽首兩足尊，瞻仰不蹔舍。眉間白毫光，照耀大千界。
有禮有樂，有唱有酬。人平不語，水平不流。
舉：臨濟遷化時，示眾云：吾滅後，不得滅卻吾正法眼藏。三圣出云：爭敢滅卻和尚正法眼藏？濟云：已後有人問，你向他道什麼？三圣便喝。濟云：誰知吾正法眼藏向這瞎驢邊滅卻！
到老不曾開話路，臨行回首卻叮嚀。深深海底猶嫌淺，直向金剛水際行。
瞎驢一跳眾皆驚，正法那堪付與人？三要三玄俱喪盡，堂堂把手出重城。
舉：僧問乾峰：十方薄伽梵，一路涅盤門，未審路頭在什麼處？峰拈拄杖面前劃一劃，云：在這。僧請益云門，門拈起扇子云：扇子勃跳上三十三天，筑著帝釋鼻孔，東海鯉魚打一棒，雨似盆傾。
乾峰不用指陳，云門休打骨董，自然東海鯉魚，筑著帝釋鼻孔。
撦破云門一柄扇，拗折乾峰一條棒。二三千處管弦樓，四五百條花柳巷。
舉：云門大師云：聞聲悟道，見色明心。作麼生是聞聲悟道，見色明心？乃云：觀世音菩薩將錢來買糊餅，放下手云：元來卻是饅頭。
南無觀世音菩薩，補陀巖上紅蓮舌。不知成佛是何時？打刀須用并州鐵。
見色明心事已差，聞聲悟道更交加。觀音妙智慈悲力，荊棘林生優鉢花。
舉：云門大師拈起拄杖舉：教云：凡夫實謂之有，二乘析謂之無，緣覺謂之幻有，菩薩當體即空。乃云：衲僧見拄杖但喚作拄杖，行但行，坐但坐，總不得動著。
二乘菩薩何年盡？諸佛凡夫早晚休？世情但將公道斷，人心難似水長流。
剔開金殿鎖，撞動玉樓鐘，泣露千般草，吟風一樣松。
舉：陸亘大夫問南泉：肇法師也甚奇怪，解道：天地與我同根，萬物與我一體。泉乃指庭前花召大夫云：時人見此一株花，如夢相似。
若知天地本同根，終不應來更問人。卻得南泉親指似，等閑花發夢中春。
天地同根伸一問，未曾擡步已亡家。無陰陽處花重發，玉本無瑕卻有瑕。
舉：玄沙示眾云：諸方老宿盡道接物利生，忽遇三種病人來，作麼生接？患盲者，拈搥豎拂他又不見；患聾者，語言三昧他又不聞；患瘂者，教伊說又說不得。且作麼生接？若接此人不得，佛法無靈驗。
盲聾喑啞接不得，玄沙枉費閑心力，扁鵲盧醫拱手歸，三人俱是膏肓疾。
玄沙三種病人話，透出云門六不收。莫待是非來入耳，從前知己反為讎。
舉：玄沙見新到才禮拜，沙云：因我得禮你。
利刀自斷命根，不要依草附木。若有一法與人，永入拔舌地獄。
夫子不識字，達摩不會禪，玄沙無此語，切莫妄流傳。
舉：南院上堂云：赤肉團上，壁立千仞。時有僧問：赤肉團上，壁立千仞，豈不是和尚道？院云：是。僧便掀倒繩床。院云：你看這漢亂做。僧擬議，院便打出院。
掌中擎白日，舌上覆金錢。壁立爭千仞，毫光徹梵天。
赤肉團邊用得親，主賓有理各難伸。兩個駝子相逢著，世上如今無直人。
舉：百丈侍馬祖游山歸，忽然哭，同事問曰：憶父母耶？丈云：無。事曰：被人罵耶？丈云：無。事曰：哭作什麼？丈云：問取和尚。同事往問馬祖，祖云：你去問取他。同事回至寮中，見百丈呵呵大笑，同事曰：適來為甚哭？如今為什麼笑？丈云：適來哭，而今笑。同事罔然。
世間名利閑榮辱，云雨紛紛手翻覆。悲歌相繼不堪論，棒頭無眼黃梁熟。
有時笑兮有時哭，悲喜交并暗催促。此理如何舉向人？斷弦須得鸞膠續。
舉：楊岐和尚問僧：栗棘蓬你作麼生吞？金剛圈你作麼生跳？
楊岐老人瑣口訣，萬里長城一條鐵，斫牌禪客如到來，不動金槌腦門裂。
金剛圈，栗棘蓬，玄沙三種病，石鞏一張弓，直截為君說，新羅在海東。
舉：僧問楊岐：如何是佛？岐云：三腳驢子弄蹄行。僧云：便恁麼去時如何？岐云：湖南長老。
三腳驢子忒好，長放後園教吃草。等閑牽出向人前，踢倒湖南瞎長老。
楊岐一頭驢，只有三只腳，潘閬倒騎歸，攧殺黃幡綽。
舉：僧問青原思和尚：如何是佛法大意？原云：廬陵米作麼價？
廬陵米價少知音，佛法商量古到今。繡出鴛鴦任人看，無端須要覓金針。
老青原，沒縫罅，問佛法，酬米價。差毫厘，成話霸，無面目，得人怕。
舉：僧問巖頭：古帆未掛時如何？頭云：後園驢吃草。
後園驢吃草，莫隨言語討。跳上驀腰騎，來往長安道。
後園驢吃草，一老不一老。驀地撞出來，鬬湊得恰好。
舉：僧問巖頭：古帆未掛時如何時？頭云：小魚吞大魚。
小魚吞大魚，門上釘桃符，邪魔俱不入，佛法也消除。
小魚吞大魚，直路太縈紆，古帆休更問，處處得逢渠。
舉：僧問五祖：如何是臨濟下事？祖云：五逆聞雷。
從來五逆怕聞雷，不似大蟲看水磨。孤峰頂上要同行，十字街頭還共坐。
五逆聞雷，曾參顏回。一粒豆子，爆出冷灰。
舉：僧問圓悟和尚：如何是佛？悟云：口是禍門。
的的當陽句，明明箭後路。著靴人吃肉，赤腳人趁兔。
口是禍門，電激雷奔。娑竭出海，震動乾坤。
舉：佛眼和尚讀靈源十二時歌，有偈云：一日日，一時時，龍門老，心自知。
時時日日，日日時時，七顛八倒，孰是孰非？
日日日日，時時時時，違時失候，個老古錐。
舉：南禪師云：鐘樓上念贊，床腳下種菜時如何？黃檗勝禪師云：猛虎當路坐。
猛虎當路坐，游魚腳底過。不學紫胡老，便打劉鐵磨。
直出直入，當面不識。更擬如何，著甚死急！
舉：二十四祖師子尊者因罽賓國王秉劍於前云：師得蘊空否？曰：已得。曰：既得蘊空，離生死否？曰：已離。曰：既離生死，可施我頭否？曰：身非我有，豈況於頭？王便斬之，白乳涌高數尺，王臂自墮。
船子下揚州，浮萍逐水流。一聲河滿子，千古動悲愁。
殺人須是殺人漢，當下一刀成兩段。頭臂雖虧劍刃鋒，何似秦時荏轢鉆？
舉：芭蕉和尚云：你有拄杖子，我與你拄杖子；你無拄杖子，我奪卻你拄杖子。
綿州附子漢州姜，最好沈黎出麝香。魯子師僧才一嗅，鼻頭裂破眼睛黃。
十字街頭，見成行貨。擬欲商量，漆桶蹉過。
舉汾陽十智同真。
十年海上覓冤讎，不得冤讎未肯休。芍藥花開菩薩面，椶櫚葉散夜叉頭。
兔角龜毛眼栽，鐵山當面勢崔嵬。東西南北無門入，曠劫無明當下灰。
舉云門大師抽顧頌鑒咦。
韶陽一鑒，生鐵餕饀，直下咬破，咦！莫怪相賺。
云門鑒咦，少有人知。咄！無孔鐵槌。
舉：龐居士問馬大師：不與萬法為侶者是什麼人？大師云：待汝一口吸盡西江水即向汝道。
大海波濤淺，小人方寸深。海枯終見底，人死不知心。
一口吸盡西江水，甲乙丙丁庚戊己。咄咄咄！羅羅哩！
舉：法華經：大通智勝佛，十劫坐道場，佛法不現前，不得成佛道。
種谷不生豆苗，蒸砂豈能成飯？大通智勝如來，一個擔板底漢。
燕坐道場經十劫，一一從頭俱漏泄。世間多少守株人，掉棒擬打天邊月。
舉：維摩云：其施汝者，不名福田；供養汝者，墮三惡道。
入林不動草，入水不動波，鑊湯無冷處，合眼跳黃河。
獨坐許誰知？青山對落暉。花須連夜發，莫待曉風吹。
舉：圓覺經云：居一切時不起妄念，於諸妄心亦不息滅，住妄想境不加了知，於無了知不辨真實。
舉手攀南斗，翻身倚北辰，出頭天外看，誰是我般人？
荷葉團團團似鏡，菱角尖尖尖似錐。風吹柳絮毛球走，雨打梨花蛺蝶飛。
舉：楞嚴經云：見見之時，見非是見，見猶離見，見不能及。
拄杖頭邊無孔竅，大千沙界猶嫌小。毘婆尸佛早留心，直至而今不得妙。
春至自開花，秋來還落葉。黃面老瞿曇，休搖三寸舌。
舉：文殊菩薩所說般若經云：清凈行者不入涅盤，破戒比丘不入地獄。
鵠白烏本玄，松直棘自曲。清凈比丘僧，卻須入地獄。
壁上安燈盞，堂前置酒臺，悶來打三盞，何處得愁來？
舉：楞伽經：五法、三自性、二種無我。
破瓶豈復作瓶事？焦種不應生孽芽。如彼虛空盤大子，毛輪垂發翳開花。
陜府鐵牛白癩，嘉州大象耳瞶，兩個病痛一般，咄哉漆桶不快！
舉：殃崛摩羅尊者於一長者家持鉢，適值其家一婦人產難，長者遂白尊者曰：尊者是佛弟子，如何救得我家產難？尊者曰：我乍入道，未能相救，當去問佛。尊者遂往見佛，具陳斯事，佛言：汝但去說：我自從賢圣法來，未曾殺生。尊者依佛所說，往告長者，婦人聞之，當時分免。
月姮娥不畫眉，只將云霧作羅衣，不知夢逐青鸞去，猶把花枝蓋面歸。
華陰山前百尺井，中有寒泉徹骨冷。誰家女子來照影？不照其余照斜領。