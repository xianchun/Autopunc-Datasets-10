凡四，初住雪竇，示眾云：雪竇這，迅瀑千尋，不停纖粟；奇巖萬仞，無立足處。汝等諸人向甚麼處進步？
師問僧：曾到此間麼？
云：曾到。
又問一僧，僧云：不曾到。
師云：一得一失。
少頃，侍者問：未審那個得？那個失？
師云：儞曾識這僧麼？
云：不曾識。
師云：同坑無異土。
僧問：久在永明，為甚麼不會永明家風？
師云：向不會處會取。
云：不會處又如何會？
師云：牛胎生象子，碧海起紅塵。
問：如何是大圓境？
師云：砂盆。
僧問：如何是永明旨？
師云：更添香著。
僧云：謝師指示。
師云：且喜沒交涉。僧作禮。
師云：聽取一偈：欲識永明旨，門前一池水，日照光明生，風來波浪起。
凡二。師因破句讀楞嚴經云：知見立，知即無明；本知見無，見斯即涅盤。於此悟入，即印心於韶國師。
後畢生如是讀，或告之曰：和尚破句讀了也。
師云：此是我悟處。
姚夔通判問：鏡清問玄沙：學人乍入叢林，乞師指個入路。沙云：還聞偃溪水聲麼？清云：聞。沙云：從這入。忽若當時道個不聞，又作麼生？
師召云：學士！姚應諾。
師云：從這入。姚亦有省。
凡二，示眾云：舍一知識，參一知識，盡學南游之式樣也。且問上座：只如善財禮拜文殊，擬登妙峰山禮德云比丘，及到彼所，德云何得於別峰相見？教意祖意，同一方便，終無別理。彼若明得，此亦照然。諸上座只今簇著老僧，是相見？是不相見？此處是別峰？不是別峰？脫或從此省去，可謂不辜負老僧，亦見德云，未嘗剎那相舍，還信得及麼？
示眾云：古德為法行腳，不憚勤勞。如雪峰和尚三度到投子，九度上洞山，盤桓往返，尚求個入處不得。看汝諸人，才跨門來，便要老僧接引指示，說禪說道。且汝欲造玄極之道，豈是等閑？而況此事亦自有時節，躁求焉得？汝等要知悟時麼？各自下去堂中靜坐，直待仰家峰點頭時，老僧為汝說破。
時有僧出云：仰家峰點頭也，請和尚說。
師召大眾云：且道這僧會不會？僧作禮。
師云：今日偶然失鑒。
凡一。僧問：學人作達磨？諸人要識達磨祖師麼？舉手捏空云：達磨祖師鼻孔在少林手，若放開去，從他此土西天說黃道黑；若不放過，不消一捏。莫有為祖師作主者麼？出來與少林相見。有麼？良久，云：果然。
示眾云：便恁麼休去，已落二三；更若忉忉，終成異見。既到這，又不可弓折箭盡去也。且衲僧家遠則能照，近則能名。拈拄杖云：穿卻德山鼻孔，換卻臨濟眼睛，掀翻大海，撥轉虛空。且道三千里外誰是知音？於斯明得，大似杲日照天；茍或未明，不免云騰致雨。卓拄杖一下。
僧問：久飄客路，罕遇知音，今日上來，請師一接。
師云：有眼無耳垛，六月火邊坐。
云：頂門不具金剛眼，幾逐流鶯過短籬。
師云：白云千里萬里。