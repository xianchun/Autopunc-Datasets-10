時天帝釋即復本形，在常啼前曲躬而立，贊言：大士！善哉！善哉！為法至誠，堅固乃尒。過去諸佛為菩薩時，亦如大士，以堅固愿，求深般若波羅蜜多方便善巧，請問菩薩所學、所乘、所行、所作，心無厭倦，成熟有情，嚴凈佛土，已證無上正等菩提。大士當知！我實不用人血、心、髓，但來相試。今何所愿？我當相與，以酬輕觸損惱之愆。常啼報言：我本所愿，唯有無上正等菩提，天主頗能與斯愿不？時天帝釋繞然有愧，白常啼言：此非我力，唯有諸佛大圣法王於法自在，能與斯愿。大士！今應除無上覺，更求余愿，我當與之。常啼報曰：甚深般若波羅蜜多亦我所愿，頗能惠不？時天帝釋倍復生慚，白常啼言：我於此愿亦不能與，然我有力令大士身平復如故，用斯愿不？常啼報言：如是所愿，自能滿足，無勞天主。所以者何？我若啟告十方諸佛，發誠諦言：今自賣身，實為慕法，不懷諂詐，誑惑世間，由此因緣，定於無上正等菩提不退轉者，令我身形平復如故。此言未訖，自能令我平復如故，豈假天威？天帝釋言：如是！如是！佛之神力不可思議，菩薩至誠，何事不辦？然由我故，損大士身，唯愿慈悲，許辦斯事。常啼菩薩便告彼言：既尒殷懃，當隨汝意。時天帝釋即現天威，令常啼身平復如故，乃至不見少分瘡痕，形貌端嚴，過於往日，愧謝右遶，忽然不現。
尒時，長者女見常啼菩薩希有之事，轉增愛重，恭敬合掌，白常啼言：愿降慈悲，蹔臨我宅，所須供養甚深般若波羅蜜多及說法師法涌菩薩上妙供具，為白父母，一切當得。我及侍從，亦辭父母，隨大士往具妙香城，為欲供養甚深般若波羅蜜多及說法師法涌菩薩摩訶薩故。
是時，常啼隨彼所愿，俱到其舍，在門外止。時長者女即入其舍，白父母言：愿多與我家中所有上妙花鬘、涂散等香、衣服、瓔珞、寶幢、幡蓋、伎樂、蘇油、末尼、真珠、吠琉璃寶、頗胝迦寶、珊瑚、琥珀、螺貝、璧玉、杵藏、石藏、帝青、大青并金銀等種種供具，亦聽我身及先事我五百侍女，持諸供具，皆當隨從常啼菩薩往妙香城，為欲供養甚深般若波羅蜜多及說法師法涌菩薩。彼當為我宣說法要，我得聞已，如說修行，定獲無邊微妙佛法。
時彼父母聞已驚駭，即問女言：常啼菩薩今在何處？是何等人？女即白言：今在門外，彼是大士，為欲度脫一切有情生死苦故，勤求無上正等菩提。又彼大士愛重正法，不惜身命，為欲供養菩薩所學甚深般若波羅蜜多及說法師法涌菩薩摩訶薩故，入此城中處處巡環，高聲唱曰：我今自賣，誰欲買人？我今自賣，誰欲買人？經於久時，賣身不售，愁憂苦惱，在一處立，涕淚而言：我有何罪？為欲供養甚深般若波羅蜜多及說法師法涌菩薩摩訶薩故，雖自賣身，而無買者？
時天帝釋為欲試驗，即自化作少婆羅門，來至其前，問言：男子！汝何住此，憂悲不樂？時彼大士答言：儒童！我為供養甚深般若波羅蜜多及說法師法涌菩薩，然我貧乏，無諸財寶，愛重法故，欲自賣身，遍此城中，無相問者，自惟薄福，住此憂悲。時婆羅門語大士曰：我於今者，正欲祠天，不用人身，但須人血、人髓、人心，頗能賣不？大士聞已，歡喜踴躍，以柔軟語報婆羅門：仁所買者，我悉能賣。婆羅門言：須幾價直？大士報曰：隨意相酬。大士尒時作是語已，即申右手，執取利刀，刺己左臂，令出其血，復割右髀，皮肉置地，破骨出髓，與婆羅門，復趣墻邊，欲剖心出。
我在高閣，遙見是事，作是念言：此善男子何因緣故，困苦其身？我當問之。念已，下閣到大士所，作是問言：汝何因緣，先唱自賣，今出血髓，復欲剖心？彼答我曰：姊不知耶？我為供養甚深般若波羅蜜多及說法師法涌菩薩，然我貧乏，無諸財寶，愛重法故，先自賣身，無相買者，今賣三事與婆羅門。我時問言：汝今自賣身血、心、髓，欲持價直供養般若波羅蜜多及說法師法涌菩薩，當獲何等功德勝利？彼答我言：法涌菩薩於甚深法已得自在，當為我說甚深般若波羅蜜多方便善巧，菩薩所學，菩薩所乘，菩薩所行，菩薩所作。我得聞已，如說修行，成熟有情，嚴凈佛土，速證無上正等菩提，得金色身，具三十二大丈夫相，八十隨好圓滿莊嚴，常光一尋，余光無量，具佛十力、四無所畏、四無礙解、大慈大悲大喜大舍、十八佛不共法，無忘失法、住舍性、五凈眼、六神通、不可思議清凈戒蘊、定蘊、慧蘊、解脫蘊、解脫智見蘊、無障智見、無上智見，得一切智、道相智、一切相智，具足一切無上法寶，分布施與一切有情，與諸有情作所依止。我舍身命，為供養彼，當獲此等功德勝利。
我時聞說如是殊勝不可思議微妙佛法，歡喜踴躍，身毛皆豎，恭敬合掌，而白彼言：大士所說，第一廣大，最勝微妙，甚為希有，為獲如是一一佛法，尚應棄舍如殑伽沙所重身命，況唯舍一。所以者何？若得如是微妙功德，則能利樂一切有情。大士家貧，尚為如是微妙功德不惜身命，況我家富，多有珍財，為是功德而不棄舍。大士今應勿復自害，所須供具，盡當相與，所謂金銀、吠琉璃寶、頗胝迦寶、末尼、真珠、杵藏、石藏、螺貝、璧玉、帝青、大青、珊瑚、琥珀及余無量異類珍財，花香、瓔珞、寶幢、幡蓋、伎樂、燈明、車乘、衣服并余種種上妙供具，可持供養甚深般若波羅蜜多及說法師法涌菩薩，唯愿大士勿復自害，我身亦愿隨大士往法涌菩薩摩訶薩所，俱時瞻仰，共植善根，為得所說諸佛法故。
時天帝釋即復本形，在彼前住，曲躬合掌，贊言：大士！善哉！善哉！為法至誠，堅固乃尒。過去諸佛為菩薩時，亦如大士，以堅固愿，求深般若波羅蜜多方便善巧，請問菩薩所學、所乘、所行、所作，心無厭倦，成熟有情，嚴凈佛土，已證無上正等菩提。大士當知！我實不用人血、心、髓，但來相試。今何所愿？我當相與，以酬輕觸損惱之愆。彼即報言：我本所愿，唯有無上正等菩提，天主頗能與斯愿不？時天帝釋繞然有愧，而白彼言：此非我力，唯有諸佛大圣法王於法自在，能與斯愿。大士！今應除無上覺，更求余愿，我當與之。彼便報曰：甚深般若波羅蜜多亦我所愿，頗能惠不？時天帝釋倍復生慚，而白彼言：我於此愿亦不能與，然我有力令大士身平復如故，用斯愿不？彼復報言：如是所愿，自能滿足，無勞天主。所以者何？我若啟告十方諸佛，發誠諦言：今自賣身，實為慕法，不懷諂詐，誑惑世間，由此因緣，定於無上正等菩提不退轉者，令我身形平復如故。此言未訖，自能令我平復如故，豈假天威？天帝釋言：如是！如是！佛之神力不可思議，菩薩至誠，何事不辦？然由我故，損大士身，唯愿慈悲，許辦斯事。時彼大士告帝釋言：既尒殷懃，當隨汝意。時天帝釋即現天威，令彼身形平復如故，乃至不見少分瘡痕，形貌端嚴，過於往日，愧謝右遶，忽然不現。
我既見彼希有之事，轉增愛敬，合掌白言：愿降慈悲，蹔臨我宅，所須供養甚深般若波羅蜜多及說法師法涌菩薩供養之具，為白父母，一切當得。我及侍從，亦辭父母，隨大士往具妙香城，為欲供養甚深般若波羅蜜多及說法師法涌菩薩摩訶薩故。今彼大士以我至誠，不遺所愿，來至門首，唯愿父母多與珍財，及許我身并先事我五百侍女，持諸供具，咸當隨從常啼菩薩往妙香城，禮敬供養甚深般若波羅蜜多及說法師法涌菩薩，為得所說諸佛法故。
尒時，父母聞女所說，歡喜踴躍，嘆未曾有，便告女言：如汝所說，常啼菩薩甚為希有，能擐如是大功德鎧，勇猛精進，求諸佛法。所求佛法，微妙最勝，廣大清凈，不可思議，能引世間諸有情類，令獲殊勝利益安樂。汝於是法，既深愛重，欲隨善友持諸供具，往妙香城，供養般若波羅蜜多及說法師法涌菩薩，為欲證得諸佛法故，我等云何不生隨喜？今聽汝去，我等亦欲與汝相隨，汝歡喜不？
女即白言：甚大歡喜！我尚不礙余人善法，況父母耶？父母報言：汝應嚴辦供具、侍從，速當共往。時長者女即便營辦五百乘車，七寶嚴飾，亦令五百常隨侍女恣意各取眾寶嚴身，復取金銀、吠琉璃寶、頗胝迦寶、末尼、真珠、帝青、大青、螺貝、璧玉、珊瑚、琥珀、杵藏、石藏及余無量異類珍財，種種花香、衣服、瓔珞、寶幢、幡蓋、伎樂、蘇油、上妙珍財各無量種并余種種上妙供具。其女既辦如是事已，恭敬啟請常啼菩薩前乘一車，身及父母、侍女五百各乘一車，圍遶侍從常啼菩薩，漸漸東去，至妙香城。見城高廣，七寶成就，於其城外，周匝皆有七寶所成七重垣墻、七重樓觀、七重欄楯、七重寶塹、七重行列寶多羅樹，是垣墻等，互相間飾，發種種光，甚可愛樂。此大寶城面各十二踰繕那量，清凈寬廣，人物熾盛，安隱豐樂，中有五百街巷市廛，度量相當，端嚴如畫，於諸衢陌，各有清流，亘以寶舫，往來無擁，一一街巷，清凈嚴飾，灑以香水，布以名花，城及垣墻，皆有卻敵雉堞樓閣，紫金所成，鎣以眾珍，光明輝煥，於雉堞間，廁以寶樹，是一一樹，根莖枝葉，及以花果，皆別寶成，城垣樓閣，及諸寶樹，覆以金網，連以寶繩，懸以金鈴，綴以寶鐸，微風吹動，發和雅音，譬如善奏五支諸樂。城外周匝七重寶塹，八功德水彌滿其中，冷煖調和，清澄皎鏡，水中處處有七寶船，間飾莊嚴，眾所樂見。諸塹水內，具眾妙花，色香鮮郁，遍覆水上。有五百菀周環大城，種種莊嚴，甚可憙樂，一一菀內有五百池，其池縱廣一俱盧舍，七寶莊飾，悅可眾心，於諸池內，有四色花，量如車輪，映蔽于水，其花皆以七寶所成。諸池菀中，多有眾鳥，音聲相和，聚散遨游。漸復前行，即便遙見法涌菩薩摩訶薩正處七寶臺坐師子座，無量無數百千俱胝那庾多眾前後圍遶而為說法。
尒時，常啼菩薩摩訶薩最初遙見法涌菩薩摩訶薩故，身心悅樂，譬如苾芻系念一境，忽然得入第三靜慮。既遙見已，作是念言：我等不應乘車而趣法涌菩薩摩訶薩所。作是念已，即便下車整理衣服。時長者女及彼父母、侍女五百亦皆下車，各以上妙眾寶衣服嚴飾其身，持諸供具恭敬圍遶常啼菩薩，徐行而趣法涌菩薩摩訶薩所。其路邊有法涌菩薩所營七寶大般若臺，以赤栴檀而為涂飾，懸寶鈴鐸，出微妙音，周匝皆垂真珠羅網。於臺四角，懸四寶珠以為燈明，晝夜常照。寶臺四面有四香爐，白銀所成，眾寶嚴飾，時燒以黑沈水香，散眾妙花而為供養。臺中有座，七寶所成，其上重敷茵褥綺帊。於斯座上復有一函，四寶合成，莊嚴綺麗：一金、二銀、三吠琉璃、四帝青寶。真金葉上銷琉璃汁，書以般若波羅蜜多置此函中，時封印。臺中處處懸寶幡花，間飾莊嚴，甚可愛樂。
常啼菩薩、長者女等，見此寶臺莊嚴殊妙，合掌恭敬，嘆未曾有。復見帝釋與其無量百千天眾在寶臺邊，持天種種上妙香末及眾寶屑、微妙香花、金銀花等散寶臺上，於虛空中奏天伎樂。常啼菩薩見是事已，問帝釋言：何緣天主與諸天眾供養此臺？天帝釋曰：大士！今者豈不知耶？於此臺中有無上法，名深般若波羅蜜多，是諸如來應正等覺及諸菩薩摩訶薩母，能生能攝一切如來應正等覺及諸菩薩摩訶薩眾。若菩薩摩訶薩能於此中精勤修學，速到一切功德彼岸，速能成辦一切佛法，速能證得一切智智。由是因緣，我等於此與諸眷屬恭敬供養。
常啼菩薩聞已歡喜，尋聲復問天帝釋言：如是所說甚深般若波羅蜜多今在何處？我欲供養，唯愿示之。天帝釋言：大士知不？甚深般若波羅蜜多在此臺中，七寶座上，四寶函內，真金為葉，吠琉璃寶以為其字，法涌菩薩以七寶印自封印之，我等不能輒開相示。
尒時，常啼菩薩摩訶薩及長者女并其父母、侍女五百聞是語已，即取所持花、香、珍寶、衣服、瓔珞、寶幢、幡蓋、伎樂、燈明及余種種供養之具分作二分，先持一分詣寶臺所供養般若波羅蜜多，復持一分俱共往詣法涌菩薩摩訶薩所。到已，皆見法涌菩薩坐師子座，大眾圍遶，即以花、香、寶幢、幡蓋、衣服、瓔珞、伎樂、燈明諸珍寶等，散列供養此說法師及所說法。法涌菩薩威神力故，即令所散種種妙花，於虛空中，當其頂上，欻然合作一妙花臺，眾寶莊嚴，甚可愛樂。復令所散種種妙香，於虛空中，當花臺上，欻然合成一妙香蓋，種種珍寶而為嚴飾。復令所散諸妙寶衣，於虛空中，當香蓋上，欻然合成一妙寶帳，亦以眾寶間飾莊嚴，余所散列寶幢、幡蓋、伎樂、燈明、諸瓔珞等，自然涌在臺帳蓋邊，周匝莊嚴，妙巧安布。常啼菩薩、長者女等見是事已，歡喜踴躍，異口同音皆共稱嘆法涌菩薩摩訶薩言：今我大師甚為希有，能現如是大威神力，為菩薩時尚能如是，況得無上正等菩提。
是時，常啼及長者女并諸眷屬，深心愛重法涌菩薩摩訶薩故，皆發無上正等覺心，作是愿言：我等由此殊勝善根，愿當來世必成如來應正等覺。我等由此殊勝善根，愿當來世精勤修學菩薩道時，於深法門通達無礙，如今大師法涌菩薩。我等由此殊勝善根，愿當來世精勤修學菩薩道時，能以上妙七寶臺閣及余供具供養般若波羅蜜多，如今大師法涌菩薩。我等由此殊勝善根，愿當來世精勤修學菩薩道時，處大眾中，坐師子座，宣說般若波羅蜜多甚深義理都無所畏，如今大師法涌菩薩。我等由此殊勝善根，愿當來世精勤修學菩薩道時，成就般若波羅蜜多巧方便力，速能成辦所求無上正等菩提，如今大師法涌菩薩。我等由此殊勝善根，愿當來世精勤修學菩薩道時，得勝神通，變化自在，利益安樂無量有情，如今大師法涌菩薩。常啼菩薩及長者女并諸眷屬，持諸供具供養般若波羅蜜多及說法師法涌菩薩摩訶薩已，頂禮雙足，合掌恭敬，右遶三匝，卻住一面。
尒時，常啼菩薩摩訶薩曲躬合掌，白法涌菩薩摩訶薩言：我常樂居阿練若處，求深般若波羅蜜多，曾於一時欻然聞有空中聲曰：咄善男子！汝可東行，決定得聞甚深般若波羅蜜多。我聞空中如是教已，歡喜踴躍，即便東行，未久之間，作如是念：我寧不問彼空中聲遣我東行，去當遠近，至何城邑？復從誰聞甚深般若波羅蜜多？作是念已，即住其處，搥胸悲嘆，愁憂啼泣，經七晝夜，不辭疲倦，不念睡眠，不思飲食，不想晝夜，不怖寒熱，於內外法，心不散亂，唯作是念：我於何時當聞般若波羅蜜多？我先何故不問空聲勸我東行，去當遠近，至何處所？復從誰聞甚深般若波羅蜜多？
我於如是愁憂啼泣，自嘆恨時，欻於我前，有佛像現，告我言：善男子！汝以如是勇猛精進愛樂恭敬求法之心，從此東行，過於五百踰繕那量，有大王城，名具妙香，中有菩薩，名為法涌，常為無量百千有情宣說般若波羅蜜多，汝當從彼得聞般若波羅蜜多。又善男子！法涌菩薩是汝長夜清凈善友，示現、教導、贊勵、慶喜，令汝速證所求無上正等菩提。法涌菩薩於過去世，以勤苦行，求深般若波羅蜜多，亦如汝今求之方便，汝宜速往法涌菩薩摩訶薩所，勿生疑難，莫計晝夜，不久當聞甚深般若波羅蜜多。我時得聞如是語已，心生適悅，踴躍歡喜，作是思惟：何時當見法涌菩薩，從彼得聞甚深般若波羅蜜多，聞已，便能永斷種種虛妄分別、有所得見，疾證無上正等菩提？作是念時，於一切法即能現起無障智見；由斯智見，即得現入無量殊勝三摩地門。
我住如是三摩地中，現見十方無量無數無邊世界諸佛如來，為諸菩薩摩訶薩眾宣說般若波羅蜜多。時諸如來應正等覺咸共贊慰，殷懃教誡教授我言：善哉！善哉！善男子！我等本行菩薩道時，亦如汝今以勤苦行，求深般若波羅蜜多，於勤苦時，亦如汝今現得如是諸三摩地，我等尒時得是無量勝三摩地，究竟修已，則能成辦甚深般若波羅蜜多方便善巧，由斯能辦一切佛法，便得住於不退轉地。
時十方佛廣教慰我，令歡喜已，忽然不現。我從所證三摩地起，不見諸佛，心懷惆悵，作是思惟：我向所見十方諸佛，先從何來，今往何所？誰能為我斷如是疑？復作是念：法涌菩薩久已修學甚深般若波羅蜜多方便善巧，已得無量陀羅尼門及三摩地，於諸菩薩自在神通已到究竟，已曾供養無量如來應正等覺，於諸佛所，發弘誓愿，種諸善根，於長夜中，為我善友，常攝受我，令獲利樂。我當疾詣法涌菩薩摩訶薩所，問向所見十方諸佛，先從何來，今往何所？彼能為我斷如是疑。
我於尒時作是念已，勇猛精進，漸復東行，荏苒多時，入此城邑，漸復前進，遙見大師處七寶臺，坐師子座，大眾圍遶，而為說法。我於是處初見大師，身心悅樂，譬如苾芻忽然得入第三靜慮故。我今者請問大師：我先所見十方諸佛，先從何來，今往何所？唯愿為我說彼諸佛所從至處，令我了知；知已，生生常見諸佛。
尒時，法涌菩薩摩訶薩告常啼菩薩摩訶薩言：善男子！一切如來、應、正等覺、明行圓滿、善逝、世間解、無上丈夫、調御士、天人師、佛、薄伽梵所有法身，無所從來，亦無所去。何以故？善男子！諸法實性皆不動故。
善男子！諸法真如無來無去，不可施設，如是真如即是如來、應、正等覺，廣說乃至佛、薄伽梵。善男子！諸法法界無來無去，不可施設，如是法界即是如來、應、正等覺，廣說乃至佛、薄伽梵。善男子！諸法法性無來無去，不可施設，如是法性即是如來、應、正等覺，廣說乃至佛、薄伽梵。善男子！不虛妄性無來無去，不可施設，不虛妄性即是如來、應、正等覺，廣說乃至佛、薄伽梵。善男子！不變異性無來無去，不可施設，不變異性即是如來、應、正等覺，廣說乃至佛、薄伽梵。善男子！法平等性無來無去，不可施設，法平等性即是如來、應、正等覺，廣說乃至佛、薄伽梵。善男子！法離生性無來無去，不可施設，法離生性即是如來、應、正等覺，廣說乃至佛、薄伽梵。善男子！諸法定性無來無去，不可施設，諸法定性即是如來、應、正等覺，廣說乃至佛、薄伽梵。善男子！諸法住性無來無去，不可施設，諸法住性即是如來、應、正等覺，廣說乃至佛、薄伽梵。善男子！諸法實際無來無去，不可施設，諸法實際即是如來、應、正等覺，廣說乃至佛、薄伽梵。善男子！法虛空界無來無去，不可施設，法虛空界即是如來、應、正等覺，廣說乃至佛、薄伽梵。善男子！不思議界無來無去，不可施設，不思議界即是如來、應、正等覺，廣說乃至佛、薄伽梵。
善男子！法無生性無來無去，不可施設，法無生性即是如來、應、正等覺，廣說乃至佛、薄伽梵。善男子！法無滅性無來無去，不可施設，法無滅性即是如來、應、正等覺，廣說乃至佛、薄伽梵。善男子！法如實性無來無去，不可施設，法如實性即是如來、應、正等覺，廣說乃至佛、薄伽梵。善男子！法遠離性無來無去，不可施設，法遠離性即是如來、應、正等覺，廣說乃至佛、薄伽梵。善男子！法寂靜性無來無去，不可施設，法寂靜性即是如來、應、正等覺，廣說乃至佛、薄伽梵。善男子！無染凈界無來無去，不可施設，無染凈界即是如來、應、正等覺，廣說乃至佛、薄伽梵。善男子！諸法空性無來無去，不可施設，諸法空性即是如來、應、正等覺，廣說乃至佛、薄伽梵。
善男子！一切如來、應、正等覺，廣說乃至佛、薄伽梵，非即諸法，非離諸法。善男子！諸法真如，如來真如，一而非二。善男子！諸法真如，非合非散，唯有一相，所謂無相。善男子！諸法真如，非一非二，非三非四，廣說乃至非百千等。何以故？善男子！諸法真如，離數量故，非有性故。
復次，善男子！譬如有人，熱際後分游於曠野，日中渴乏，見陽焰動，作是念言：我於今時定當得水。作是念已，遂便往趣，所見陽焰，漸去其遠，即奔逐之，轉復見遠，種種方便，求水不得。善男子！於意云何？是焰中水從何山谷泉池中來？今何所去？為入東海？為入西海、南北海耶？常啼答言：陽焰中水尚不可得，況當可說有所從來及有所至。
法涌菩薩語常啼言：如是！如是！如汝所說。如彼渴人，愚癡無智，為熱所逼，見動陽焰，於無水中妄生水想。若謂如來應正等覺有來有去，亦復如是，當知是人愚癡無智。何以故？善男子！一切如來應正等覺不可以色身見，夫如來者，即是法身。善男子！如來法身即是諸法真如、法界，真如、法界既不可說有來有去，如來法身亦復如是，無來無去。
復次，善男子！譬如幻師或彼弟子，幻作種種象軍、馬軍、車軍、步軍及牛羊等，經須臾頃，忽然不現。善男子！於意云何？是幻所作，從何而來？去何所至？常啼答言：幻事非實，如何可說有來去處？法涌菩薩語常啼言：如是！如是！如汝所說。若執幻事有來去者，當知彼人愚癡無智。若謂如來應正等覺有來有去，亦復如是，當知是人愚癡無智。何以故？善男子！一切如來應正等覺不可以色身見，夫如來者，即是法身。善男子！如來法身即是諸法真如、法界，真如、法界既不可說有來有去，如來法身亦復如是，無來無去。
復次，善男子！如鏡等中有諸像現，如是諸像，暫有還無。善男子！於意云何？是鏡等像為從何來？去何所至？常啼答言：諸像非實，如何可說有來有去？法涌菩薩語常啼言：如是！如是！如汝所說。若執諸像有來有去，當知彼人愚癡無智。若謂如來應正等覺有來有去，亦復如是，當知是人愚癡無智。何以故？善男子！一切如來應正等覺不可以色身見，夫如來者，即是法身。善男子！如來法身即是諸法真如、法界，真如、法界既不可說有來有去，如來法身亦復如是，無來無去。
復次，善男子！如谷等中有諸響現，如是諸響，暫有還無。善男子！於意云何？是谷等響，為從何來？去何所至？常啼答言：諸響非實，如何可說有來去處？法涌菩薩語常啼言：如是！如是！如汝所說。若執諸響有來去者，當知彼人愚癡無智。若謂如來應正等覺有來有去，亦復如是，當知是人愚癡無智。何以故？善男子！一切如來應正等覺不可以色身見，夫如來者，即是法身。善男子！如來法身即是諸法真如、法界，真如、法界既不可說有來有去，如來法身亦復如是，無來無去。