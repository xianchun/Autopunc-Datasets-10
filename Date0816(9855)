毛詩序：思齊，文王所以聖也。
思齊思齊大任，文王之母，思媚周姜。京室之婦，大姒嗣徽音，則百斯男。惠于宗公，神罔時怨，神罔時恫。刑于寡妻，至于兄弟，以御于家邦。雝雝在宮，肅肅在廟。不顯亦臨，無射亦保。肆戎疾不殄，烈假不瑕。不聞亦式，不諫亦入。肆成人有德，小子有造。古之人無斁，譽髦斯士。
思齊，四章：章六句。故言五章：二章，章六句；三章，章四句。
