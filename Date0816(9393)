天下之尊尚佛氏者，以其言出乎耳目之表，理存於六合之外，信而思之於一言之下，頓證不失而灼見本性，成佛無疑。是故學者雖游心於語言文字而不泥文字，蓋所以為道也。
其道由迦葉，至達摩方傳于震旦。後達摩五百年而生云門，隨機應問，逗接來學。凡有言句，競務私記，積以成編。雖不許傳錄，而密相受授，閟之巾衍。後世惜其流布之不廣，遂刊木以印行於時。吾少讀之，疑其書之脫誤，欲求他本較之而未暇。然吾宗印寫傳錄率多舛謬者，蓋禪家流清心省事，而未嘗以文字為意。
大觀二年春，吾以輔道之緣，寓都寺之華嚴，會睦庵卿上人過予手書一編甚鉅，其目曰祖庭事苑，以盡讀之，見其筆叙致，動有師法，皆可考據，因扣其述作之由。且曰曩游叢林，竊見大宗師陞堂、入室之外，復許學者記誦，所謂云門、雪竇諸家禪錄，出眾舉之，而為演說其緣，謂之請益。學者或得其土苴緒余，輒相傳授。其間援引釋教之因緣，儒書之事蹟，往往不知其源流，而妄為臆說，豈特取笑識者，其誤累後學，為不淺鮮。
卿因獵涉眾經，徧詢知識，或聞一緣，得一事，則錄之於心，編之於簡，而又求諸古錄，以較其是非。念茲在茲，僅二十載，總得二千四百余目。此雖深違達摩西來傳心之意，庶幾通明之士推一而適萬，會事以歸真，而事苑之作豈曰小補？或得此書讀之，而能詆斥嫚罵，特立意於語言文字之外，以力扶吾道，豈斯人之可喜可愕也！是亦由吾事苑而啟焉。愚壯其言，而奇其志，謹書以為序。
上人生東越，姓陳氏，號善卿，字師節。幼去家，事開元慈惠師為弟子。訪道諸方。元符中，以母老不忍遠游，而歸隱卿里。昔睦州有尊宿，姓陳氏，親老無所歸，織蒲屨鬻以自給。上人竊慕之，因命所居曰睦庵，其志識固可尚矣！
