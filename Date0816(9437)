原夫貞心亢志，奇操異節，豈惟體率由於天眞，抑亦勵景行於仰止。故曰：希顏之士，亦顏之儔；慕驥之馬，亦驥之乘。斯則風烈徽猷，流芳不絕者也。是以握筆懷鉛之客，將以貽厥方來；比事記言之士，庶其勸誡後世。故雖欲忘言，斯不可已也。昔大覺應乎羅衛，佛日顯於閻浮，三界歸依，四生向慕。比丘尼之興，發源於愛道，登地證果，仍世不絕，列之法藏，如日經天。自拘尸滅影，雙樹匿跡，歲曆蟬聯，陵夷訛紊。於是時澆信謗，人或存亡。微言興而復廢者，不肖亂之也；正法替而復隆者，賢達維之也。
像法東流，淨撿爲首，綿載數百，碩德係興。善妙、淨珪窮苦行之節，法辯、僧果盡禪觀之妙。至若僧端、僧基之立志貞固，妙相、法全之弘震曠遠，若此之流，往往間出。並淵深岳跱，金聲玉振，實惟叔葉之貞幹，季緒之四依也。而年代推移，清規稍遠，英風將範於千載，志業未集乎方冊，每懷慨歎，其歲久矣。始乃博採碑頌，廣搜記集，或訊之博聞，或訪之故老，詮序始終，爲之立傳。起晉升平，訖梁天監，凡六十五人。不尙繁華，務存要實，庶乎求解脫者，勉思齊之德。而寡見庸疎，或有遺漏，博雅君子，箴其闕焉。
淨撿，本姓仲，名令儀，彭城人也。父誕，武威太守。撿少好學，早寡，家貧，常爲貴遊子女敎授琴書。聞法信樂，莫由諮禀。後遇沙門法始，經道通達，晉建興中，於宮城西門立寺，撿乃造之。始爲說法，撿因大悟，念及强壯，以求法利，從始借經，遂達旨趣。他日謂始曰：經中云：比丘、比丘尼，願見濟度。始曰：西域有男女二衆，此土其法未具。撿曰：旣云比丘、比丘尼，寧有異法？始曰：外國人云，尼有五百戒，便應是異。當爲問和上。和上云：尼戒大同細異，不得其法，必不得授。尼有十戒，得從大僧受，但無和上，尼無所依止耳。撿卽剃落，從和上受十戒。同其志者二十四人，於宮城西門共立竹林寺，未有尼師，共諮淨撿，過於成德。
和上者，西域沙門智山也。住罽賓國，寬和有智思，雅習禪誦。晉永嘉末，來達中夏，分衛自資，語必弘道。時信淺薄，莫知祈禀。建武元年，還反罽賓。後竺佛圖澄還，述其德業，皆追恨焉。
撿蓄徒養衆，清雅有節，說法敎化，如風靡草。晉咸康中，沙門僧建於月支國得僧祇尼羯磨及戒本。升平元年二月八日，洛陽請外國沙門曇摩羯多，爲立戒壇。晉沙門釋道場，以戒因緣經爲難，云其法不成，因浮舟于泗，撿等四人同壇止，從大僧以受具戒。晉土有比丘尼，亦撿爲始也。當其羯磨之日，殊香芬馥，闔衆同聞，莫不欣歎，加其敬仰。善修戒行，志學不休。信施雖多，隨得隨散，常自後己，每先於人。到升平末，忽復聞前香，幷見赤氣，有一女人，手把五色花，自空而下。撿見欣然，因語衆曰：好持後事，我今行矣。執手辭別，騰空而上，所行之路，有似虹蜺，直屬于天。時年七十矣。
安令首，本姓徐，東莞人也。父忡，仕僞趙，爲外兵郞。令首幼聰敏好學，言論清綺，雅性虛淡，不樂人間，從容閑靜，以佛法自娛，不願求娉。父曰：汝應外屬，何得如此？首曰：端心業道，絕想人外，毀譽不動，廉正自足。何必三從，然後爲禮？父曰：汝欲獨善一身，何能兼濟父母？首曰：立身行道，方欲度脫一切，何況二親耶？忡以問佛圖澄，澄曰：君歸家，潔齋三日竟，可來。忡從之。澄以茵支子磨麻油傅忡右掌，令忡視之。見一沙門在大衆中說法，形狀似女。具以白澄。澄曰：是君女先身，出家益物。往事如此，若從其志，方當榮拔六親，令君富貴。生死大苦海，向得其邊。忡還許之。首便剪落，從澄及淨撿尼受戒，立建賢寺。澄以石勒所遺剪花納七條衣及象鼻澡罐與之。博覽群籍，經目必誦，思致淵深，神照詳遠。一時道學，莫不宗焉，因其出家者二百餘人。又造五六精舍，匪憚勤苦，皆得修立。石虎敬之，擢父忡爲黃門侍郞、清河太守。
智賢，本姓趙，常山人也。父珍，扶柳縣令。賢幼有雅操，志㮣貞立。及在緇衣，戒行修備，神情凝遠，曠然不雜。太守杜霸，篤信黃老，憎愱釋種，符下諸寺，剋日簡汰。制格高峻，非凡所行。年少怖懼，皆望風奔駭，唯賢獨無懼容，興居自若。集城外射堂，皆是耆德，簡試之日，尼衆盛壯，唯賢而已。霸先試賢以格，格皆有餘。賢儀觀清雅，辭吐辯麗。霸密挾邪心，逼賢獨住。賢識其意，誓不毀戒法，不苟存身命，抗言拒之。霸怒，以刀斫賢二十餘瘡，悶絕躄地，霸去乃甦。倍加精進，菜齋苦節，門徒百餘人，常如水乳。及苻堅僞立，聞風敬重，爲製織繡袈裟，三歲方成，價直百萬。後住司州西寺，弘顯正法，開長信行。晉太和中，年七十餘，誦正法華經，猶日夜一遍。其所住處，衆鳥依栖，經行之時，嗚呼隨逐云。
妙相，本姓張，名珮華，弘農人也。父茂，家素富盛。相早習經訓，十五適太子舍人北地皇甫達。達居喪失禮，相惡之，告求離絕，因請出家，父並從之。精勤蔬食，遊心慧藏，明達法相。住弘農北岳，蔭林面野，徒屬甚多。悅志閑曠，遁影其中二十餘載，勵精苦行，久而彌篤。每說法度人，常懼聽者不能專志，或涕泣以示之，是故其所啓訓皆能弘益。晉永和中，弘農太守請七日齋，座上白衣諮請佛法，言挾不遜。相正色曰：君非直見慢，亦大輕邦宰。何用無禮，苟出人間耶！於是稱疾而退。當時道俗咸歎服焉。後枕疾累日，臨終怡悅，顧語弟子曰：不問窮達，生必有死，今日別矣。言絕而終。
明感，本姓朱，高平人也。世奉大法。經爲虜賊所獲，欲以爲妻，備加苦楚，誓不受辱。謫使牧羊，經歷十載，懷歸轉篤，反途莫由。常念三寶，兼願出家。忽遇一比丘，就請五戒，仍以觀世音經授之，因得習誦，晝夜不休。願得還家，立五層塔。不勝憂念，逃走東行。初不識路，晝夜兼涉。徑入一山，見有斑虎，去之數步。初甚恐懅，小却意定，心願逾至，遂隨虎而行。積日彌旬，得達青州，將入村落，虎便不見。至州，復爲明伯連所虜。音問至家，夫兒迎贖。家人拘制，其志未諧。苦身懃精，三年乃遂。專篤禪行，戒品無愆。脫有小犯，輒累晨懺悔，要見瑞相，然後乃休，或見雨花，或聞空聲，或覩佛像，或夜善夢。年及桑榆，操行彌峻。江北子女，師奉如歸。
晉建元元年春，與慧湛等十人濟江，詣司空公何充。充一見甚敬重。于時京師未有尼寺，充以別宅爲之立寺。問感曰：當何名之？答曰：大晉四部，今日始備。檀越所建，皆造福業，可名曰建福寺。公從之矣。後遇疾，少時便卒。
曇備，本姓陶，丹陽建康人也。少有清信，願修正法。而無有昆弟，獨與母居，事母恭孝，宗黨稱之。年及笄嫁，徵幣弗許。母不能違，聽其離俗。精懃戒行，日夜無怠。晉穆皇帝禮接敬厚，常稱曰：久看更佳。謂章皇后何氏曰：京邑比丘尼，尠有曇備之儔也。到永和十年，后爲立寺于定陰里，名永安。謙虛導物，未嘗有矜慢之容。名譽日廣，遠近投集，衆三百人。年七十三，太元二十一年卒。
弟子曇羅，博覽經律，機才贍密，勅續師任。更立四層塔，講堂房宇，又造臥像及七佛龕堂云。
慧湛，本姓彭，任城人也。神貌超遠，精操殊特，淵情曠達，濟物爲務，惡衣蔬食，樂在其中。嘗荷衣山行，逢群劫，欲舉刃向湛，手不能勝，因求湛所負衣。湛歡笑而與曰：君意望甚重，所獲殊輕。復解其衣內新裙與之。劫卽辭謝，併以還湛，湛捨之而去。建元二年渡江，司空何充大加崇敬，請居建福寺住云。
僧基，本姓明，濟南人也。綰髮志道，秉願出家。母氏不聽，密以許嫁，祕其聘禮。迎接日近，女乃覺知，卽便絕糧，水漿不下。親屬共請，意不可移。至於七日，母呼女婿，婿敬信，見婦殆盡，謂婦母曰：人各有志，不可奪也。母卽從之。因遂出家，時年二十一。內外親戚皆來慶慰，競施珍華，爭設名供。州牧給伎，郡守親臨。道俗咨嗟，歎未曾有。基淨持戒範，精進習經數，與曇備尼名輩略齊。樞機最密，善言事議，康皇帝雅相崇禮。建元二年，皇后褚氏爲立寺於都亭里運巷內，名曰延興。基居寺住，徒衆百餘人，當事清明，道俗加敬。年六十八，隆安元年卒矣。
竺道馨，本姓羊，太山人也。志性專謹，與物無忤。沙彌時，常爲衆使，口恒誦經。及年二十，誦法華、維摩等經。具戒後，硏求理味，蔬食苦節，彌老彌至。住洛陽東寺，雅能清談，尤善小品，貴在理通，不事辭辯，一州道學所共師宗。比丘尼講經，馨其始也。
晉太和中，有女人楊令辯，篤信黃老，專行服氣。先時人物亦多敬事，及馨道王，其術寢亡。令辯假結同姓，數相去來，內懷妬嫉，伺行毒害。後竊以毒藥內馨食中，諸治不愈。弟子問：往誰家得病？答曰：我其知主，皆籍業緣，汝無問也。設道有益，我尙不說，況無益耶？不言而終。
道容，本歷陽人，住烏江寺。戒行精峻，善占吉凶，逆知禍福，世傳爲聖。晉明帝時，甚見敬事，以花布席下驗其凡聖，果不萎焉。及簡文帝，先事清水道師，道師京都所謂王濮陽也。第內爲立道舍，容亟開導，未之從也。後宫人每入道屋，輒見神人爲沙門形，滿於室內。帝疑容所爲也，而莫能決。踐祚之後，烏巢太極殿。帝使曲安遠筮之，云：西南有女人師，能滅此怪。帝遣使往烏江迎道容，以事訪之，容曰：唯有清齋七日，受持八戒，自當消弭。帝卽從之，整肅一心，七日未滿，群烏競集，運巢而去。帝深信重，卽爲立寺，資給所須，因林爲名，名曰新林，卽以師禮事之，遂奉正法。後晉顯尙佛，道容之力也。逮孝武時，彌相崇敬。太元中，忽而絕跡，不知所在。帝勅葬其衣鉢，故寺邊有塚云。
令宗，本姓滿，高平金鄕人也。幼有清信，鄕黨稱之。家遇喪亂，爲虜所驅，歸誠懇至，稱佛法僧，誦普門品，拔除其眉，託云惡疾，求訴得放，隨路南歸。行出冀州，復爲賊所逐，登上林樹，專誠至念。捕者前望，終不仰視，尋索不得，俄爾而散。宗下復去，不敢乞食，初不覺饑，晚達孟津，無船可濟，慞惶憂懼，更稱三寶。忽見一白鹿，不知所從來，下涉河流，沙塵隨起，無有波瀾。宗隨鹿而濟，曾不沾濡，平行如陸。因得達家，仍卽入道。誠心冥詣，學行精懇，開覽經法，深義入神。晉孝武聞之，遣書通問。
後百姓遇疾，貧困者衆，宗傾資賑給，告乞人間。不避阻遠，隨宜贍恤，蒙賴甚多，忍饑懃苦，形容枯悴。年七十五，忽早召弟子，說其夜夢：見一大山，云是須彌，高峯秀絕，上與天連，寶飾莊嚴，暉耀爛日，法鼓鏗鏘，香煙芳靡，語吾令前，愕然驚覺。卽體中忽忽有異於常，雖無痛惱，狀如昏醉。同學道津曰：正當是極樂耳。交言未竟，奄忽遷神。
妙音，未詳何許人也。幼而志道，居處京華，博學內外，善爲文章。晉孝武皇帝、太傅會稽王道子、孟顗等，並相敬信。每與帝及太傅中朝學士談論屬文，雅有才致，藉甚有聲。太傅以太元十年爲立簡靜寺，以音爲寺主，徒衆百餘人。內外才義者，因之以自達，供䞋無窮，富傾都邑。貴賤宗事，門有車馬，日百餘兩。
荆州刺史王忱死，烈宗意欲以王恭代之。時桓玄在江陵，爲忱所折挫，聞恭應往，素又憚恭。殷仲堪時爲黃門侍郞生，玄知殷仲堪弱才，亦易制御，意欲得之，乃遣使憑妙音尼爲堪圖州。旣而烈宗問妙音：荆州缺，外問云誰應作者？答曰：貧道道士，豈容及俗中論議。如聞外內談者，並云無過殷仲堪。以其意慮深遠，荆楚所須。帝然之，遂以代忱。權傾一朝，威行內外云。
道儀，本姓賈，雁門婁煩人。慧遠之姑。出𡣪同郡解直，直爲尋陽令，亡，儀年二十二，棄捨俗累，披著法衣，聰明敏哲，博聞强記。誦法華經，講維摩、小品，精義妙理，因心獨悟，戒行高峻，神氣清邈。聞中畿經律漸備，講集相續。晉太元末，乃至京師，住何后寺。端心律藏，妙究精微，身執卑恭，在幽不惰，衣裳麤弊，自執杖鉢，清散無矯，道俗高之。年七十八，遇疾已篤，執心彌勵，誦念無殆。弟子請曰：願加消息，冀蒙勝損。答曰：非所宜言。言絕而卒。
慧果，本姓潘，淮南人也。常行苦節，不衣綿纊，篤好毘尼，戒行清白，道俗欽羡，風譽遠聞。宋青州刺史北地傅弘仁，雅相歎貴，厚加賑給。以永初三年，割宅東面，爲立精舍，名曰景福。果爲綱紀，䞋遺之物，悉以入僧，衆業興隆，大小悅服。
到元嘉六年，西域沙門求那跋摩至。果問曰：此土諸尼，先受戒者，未有本事。推之愛道，誠有高例，未測厥後，得無異耶？答：無異。又問：就如律文，戒師得罪，何無異耶？答曰：有尼衆處，不二歲學，故言得罪耳。又問：乃可此國先未有尼，非閻浮無也？答曰：律制十僧，得授具戒；邊地五人，亦得授之。正爲有處，不可不如法耳。又問：幾許里爲邊地？答曰：千里之外，山海艱隔者是也。
九年，率弟子慧意、慧鎧等五人，從僧伽跋摩重受具戒，敬愼奉持，如愛頂腦。春秋七十餘，元嘉十年而卒。弟子慧鎧，並以節行聞于時也。
法盛，本姓聶，清河人也。遭趙氏亂，避地金陵。以元嘉十四年於建福寺出家。才識慧解，率由敏悟。自以桑楡之齒，流寓皇邑，雖復帝道隆寧，而猶懷舊土，唯有探賾玄宗，乃可以遣憂忘老耳。遂從道場寺偶法師受菩薩戒。晝則披陳玄素，夕則清言味理，漸染積年，神情朗贍，雖曰暮齒，有逾壯年。常願生安養，謂同業曇敬、曇愛曰：吾立身行道，志在西方。十六年九月二十七日，塔下禮佛，晚因遇疾，稍就綿篤。其月晦夕，初宵假寐，如來垂虛而下，與二大士論二乘，俄與大衆騰芳蹈藹，臨省盛疾，光明顯燭，一寺咸見。僉來問盛：此何光色？盛具說之，言竟尋終，年七十二。
豫章太守吳郡張辯，素所尊敬，爲之傳述云。
慧玉，長安人也。行業勤修，經戒通備。常遊行敎化，歷履邦邑，每屬機緣，不避寒暑。南至荆楚，仍住江陵牛牧精舍。誦法華、首楞嚴等經，旬日通利。陝西道俗，皆歸敬之。觀覽經論，未曾廢息。元嘉十四年十月爲苦行，齋七日，乃立誓言：若誠齋有感，捨身之後，必見佛者。願於七日之內，見佛光明。五日中宵，寺東林樹，靈光赫然。卽以告衆，衆皆欣敬，加悅服焉。寺主法弘，後於光處起立禪室。
初玉在長安，於薛尙書寺見紅白色光，燭曜左右。十日小歇。後六重寺沙門四月八日於光處得金彌勒像，高一尺云。
道瑗，本姓江，丹陽人也。年十餘，博涉經史。成戒已後，明達三藏，精勤苦行。晉太元中，皇后美其高行，凡有所修福，多憑斯寺。富貴婦女，爭與之遊。以元嘉八年大造形像，處處安置。彭城寺金像二軀，帳座完具；瓦官寺彌勒行像一軀，寶蓋瓔珞；南建興寺金像二軀，雜事幡蓋。於建福寺造臥像幷堂，又製普賢行像，供養之具，靡不精麗。又以元嘉十五年造金無量壽像，以其年四月十日，像放眉間相光，明照寺內，皆如金色。道俗相傳，咸來修敬，瞻覩神輝，莫不歡悅。復以元皇后遺物，開拓寺南，更造禪房云。
道壽，未詳何許人也。清和恬寂，以恭孝見稱。幼受五戒，未嘗起犯。元嘉中遭父憂，因毀遘疾，自無痛癢，唯黃瘠骨立，經歷年歲，諸治不瘳。因爾發願，願疾愈，得出家。立誓之後，漸得平復，如願出俗，住祇洹寺。勤苦超絕，誦法華經三千遍，常見光瑞。元嘉十六年九月七日夜中，寶蓋垂覆其上云。
玄藻，本姓路，吳郡人，安苟女也。藻年十餘，身嬰重疾，良藥必進，日增無損。時太玄臺寺釋法濟語安苟曰：恐此疾由業，非藥所消。貧道按佛經云：若履危苦，能歸依三寶，懺悔求願者，皆獲甄濟。君能與女並捐棄邪俗，洗滌塵穢，專心一向，當得痊愈。安苟然之。卽於宅上設觀世音齋，澡心潔意，傾誠戴仰，扶疾稽顙，專念相續。經七日，初夜忽見金像高尺許，三摩其身，從首至足，卽覺沈痾豁然消愈。旣靈驗在躬，遂求出家，住太玄臺寺，精勤匪懈，誦法華經，菜食長齋，三十七載。常翹心注想，願生兜率。宋元嘉十六年，出都造經，不測所終。
慧瓊者，本姓鍾，廣州人也。履道高潔，不味魚肉。年垂八十，志業彌勤，常衣芻麻，不服綿纊，綱紀寺舍，兼行講說本經，住廣陵南安寺。元嘉十八年，宋江夏王世子母王氏以地施瓊，瓊修立爲寺，號曰南外永安寺。至二十二年，蘭陵蕭承之爲起外國塔。瓊以元嘉十五年又造菩提寺，堂殿坊宇，皆悉嚴麗。因移住之，以南安施沙門慧智。瓊以元嘉二十年隨孟顗之會稽，至破岡卒。勅弟子云：吾死後不須埋藏，可借人剝裂身體，以飤衆生。至於終盡，不忍屠割，乃造句容縣，舉著山中，欲使鳥獸自就噉之。經十餘日，儼然如故，顏色不異。令使村人以米散屍邊，鳥食遠處米盡，近屍之粒皆存。
弟子慧朗在都聞之，奔馳奉迎，還葬高座寺前堈，墳上起塔云。
普照，本姓董，名悲，勃海安陵人也。少秉節㮣，十七出家，住南皮張國寺。後從師遊學廣陵建熙精舍，率心奉法，闔衆嘉之。及師慧孜亡，杜於慶弔，而苦行絕倫。宋元嘉十八年十二月，因感勞疾，雖劇，而篤情深信，初自不改，專意祈誠，不捨日夜。不能下地，枕上叩頭懺悔，時息如常，誦法華經一日三卷。到十九年二月中，忽然而絕，兩食頃甦，云：向西行，中道有一塔，塔中有一僧，閉眼思惟，驚問何來，答以其事，卽問僧曰：此處去某甲寺幾里？答曰：五千萬里。路上有草及行人，皆無所識。時風雲高靡，區墟嚴淨，西面尤明，意欲前進，僧乃不許，因爾迴還，豁然醒寤。後七日而卒，時年二十五也。
慧木，本姓傅，北地人。十一出家，師事慧超，受持小戒。居梁郡築戈村寺，始讀大品，日誦兩卷，兼通雜經。木母老病，口中無齒，木嚼脯飴母，爲口不淨，不受大戒。白衣精勤，懺悔自業。忽見戒壇與天皆黃金色，舉頭仰視，南見一人，著襈衣，衣色悉黃，去木或近或遠，語木曰：我已授汝戒。尋復不見，木不以語人。多諸感異，皆類此也。木兄聞，欲知，乃詐之曰：汝爲道積年，竟無所益，便可養髮，當爲訪婿。木聞心愁，因述所見，卽受具戒。臨受戒夕，夢人口授戒本，及受戒竟，再覽便誦。宋元嘉中，造十方佛像，幷四部戒本及羯磨，施四衆云。
法勝，少出家，住吳縣南寺，或云東寺。恭信恪勤，衆所知識。宋元嘉中，河內司馬隆爲毘陵丞，遇抄戰亡。妻山氏，二親早沒，復無兒女，年又老大，入吳投勝，勝接待如親。後百日，山氏遇疾，疾涉三年，甚經危篤。勝本無蓄積，贍待醫藥，皆資乞告，不憚雨暑，不避風寒，山氏遂愈，衆並稱貴之。
後遊京師，進修禪律，該通定慧，探索幽隱，訓誘徒屬，不肅而成。動不徇利，靜不求名，殷勤周至，莫非濟物。
年造六十，疾病經時，自言不差。親屬怪問，答云：昨見二沙門，道知如此。頃之復言：見二比丘，非前所見者，偏袒右肩，手各執花，立其疾牀。後遙見一佛，坐蓮華上，光照我身。從此已後，夕不復眠，令人爲轉法華，至于後夜，氣息稍微，命令止經，爲我稱佛，亦自稱佛。將欲平明，容貌不改，奄忽而終焉。
僧端，廣陵人也。門世奉佛，姊妹篤信，誓願出家，不當聘綵。而姿色之美，有聞鄉邑，富室湊之，母兄已許。臨迎之三日，宵遁佛寺。寺主置於別室，給其所須，幷請觀世音經，二日能誦，雨淚稽顙，晝夜不休。過三日後，於禮拜中見佛像語云：汝婿命盡，汝但精勤，勿懷憂念。明日，其婿爲牛所觸亡也。因得出家，堅持禁戒，攝心空閑，似不能言，及辯析名實，其辭亹亹。誦大涅槃經，五日一遍。元嘉十年，南遊上國，住永安寺。綱紀衆務，均愛等接，大小悅服，久而彌敬。年七十餘，元嘉二十五年而卒。
弟子普敬、普要，皆以苦行顯名，並誦法華經。
光靜，本姓胡，名道婢，吳興東遷人也。幼出家，隨師住廣陵中寺。靜少而勵行，長而習禪思，不食甘肥，將受大戒，絕穀餌松。具足之後，積十五年，雖心識鮮明，而體力羸憊，祈誠慊到，每輒感勞，動經晦朔。沙門釋法成謂曰：服食非佛盛事。靜聞之，還食粳糧，倍加勇猛，精學不倦。從學觀行者，常百許人。元嘉十八年五月患疾，曰：我厭苦此身，其來久矣。於是牽病懺悔，不離心口，情理恬明，神氣怡悅。至十九年歲旦，飲粒皆絕，屬念兜率，心心相續，如是不斷。至四月十八日夜，殊香異相，滿虛空中，其夜命過焉。
善妙，本姓歐陽，繁縣人也。少出家，性用柔和，少瞋喜，不營好衣，不食美食。有妹，婿亡孀居，無所依託，攜一稚子，寄其房內，常聞妙自慨生不值佛，每一言此，流涕歔欷，悲不能已。同住四、五年，未曾見其食。妹作食熟，呼妙共食，妙云：適於某處食竟。或云：四大不好，未能食。如此積年，妹甚恨愧，自言：無福婿亡，更無親屬，攜兒依姊，多所穢亂，姊當見厭，故不與共食耳。流淚而言，言已欲去。妙執其手喻之曰：汝不解我意，我幸於外得他供養，何須自損家中食。汝但安住，我不久應遠行，汝當守屋，愼莫餘去。妹聞此而止。
妙乃自績作布，買數斛油，瓦堈盛之，著庭中，語妹云：擬作功德，愼勿取也。至四月八日夜半，以布自纏而燒其身，火已親頂，命其妹令呼維那打磬：我今捨壽，可遍告諸尼，速來共別。比諸尼驚至，命猶未絕，語諸尼云：各勤精進，生死可畏，當求出離，愼勿流轉。我捨此身供養已二十七反，止此一身，當得初果。
僧果，本姓趙，名法祐，汲郡修武人也。宿殖誠信，純篤自然。在乳哺時，不過中食，父母嘉異。及其成人，心唯專到，緣礙參差。年二十七，方獲出家，師事廣陵慧聰尼。果戒行堅明，禪觀清白。每至入定，輒移昏曉，綿神淨境，形若枯木。淺識之徒，或生疑反。
元嘉六年，有外國舶主難提，從師子國載比丘尼來至宋都，住景福寺。後少時，問果曰：此國先來，已曾有外國尼未？答曰：未有。又問：先諸尼受戒，那得二僧？答：但從大僧受得本事者，乃是發起受戒人心，令生殷重，是方便耳。故如大愛道八敬得戒，五百釋女以愛道爲和上，此其高例。果雖答，然心有疑，具諮三藏，三藏同其解也。又諮曰：重受得不？答曰：戒定慧品，從微至著，更受益佳。到十年，舶主難提復將師子國鐵薩羅等十一尼至。先達諸尼已通宋語，請僧伽跋摩於南林寺壇界，次第重受三百餘人。
十八年，年三十四矣，時宴坐經日，維那故觸，謂言已死，驚告寺官。寺官共視，見果身冷肉强，唯氣息微轉。始欲舁徙，便自開眼，語笑尋常。於是愚者駭服，不知所終也。
靜稱，本姓劉，名勝，譙郡人也。戒業精苦，誦經四十五萬言。寺傍山林，無諸囂雜，遊心禪默，永絕塵勞。曾有人失牛，推尋不已，夜至山中，望寺林火光熾盛，及至都無。常有一虎，隨稱去來，稱若坐禪，蹲踞左右。寺內諸尼，若犯罪失，不時懺悔，虎卽大怒，悔罪便悅。
稱後暫出山，道遇一北地女人，造次問訪，欣然若舊。女姓仇，名文姜，本博平人也。性好佛法，聞南國富道關開，託避得至此土，因遂出家。旣同苦節，二人不資糧米，餌麻朮而已。聲達虜都，虜謂聖人，遠遣迎接。二人不樂邊境，故穢聲迹，危行言遜。虜主爲設餚饌，皆悉進噉，因此輕之，不復拘留，稱與文姜復還本寺。
稱年九十三，無疾而卒也。
法相，本姓侯，燉煌人也。履操清貞，才識英拔。篤志好學，不以屢空廢業；清安貧窶，不以榮達移心。出適傅氏，家道多故。苻堅敗績，眷屬散亡。出家持戒，信解彌深。常割衣食好者，施慧宿尼。寺僧諫曰：慧宿質野，言不出口，佛法經律曾未厝心。欲學禪定，又無師範，專頑拙訥，是下愚人耳。何不種以上田，而修此下福？答曰：田之勝負，唯聖乃知。我旣凡人，寧立取捨。遇有如施，何關作意耶？
慧宿後建禪齋七日，至第三日夜，與衆共坐。衆起不起，衆共觀之，堅如木石，牽持不動，或謂已死。後三日起，起後如常，衆方異之，始悟法相深相領照矣。其如此類，前後非一。
相年逮桑榆，操行彌篤，年九十餘，元嘉末卒也。
業首，本姓張，彭城人也。風儀峻整，戒行清白，深解大乘，善構妙理，彌好禪誦，造次無怠。宋高祖武皇帝雅相敬異，文帝少時從受三歸。住永安寺，供施相續。元嘉二年，王景深母范氏，以王坦之故祠堂地施首，起立寺舍，名曰青園。齋肅徒衆，甚有風規。潘貴妃歎曰：首尼弘振佛法，甚可敬重。以元嘉十五年，爲首更廣寺西，創立佛殿，復拓寺北，造立僧房，賑給所須。寺業興立，衆二百人，法事不絕。春秋稍高，仰者彌盛。累以耆艾自陳，衆咸不許。年九十，大明六年而卒。
時又有淨哀、寶英、法林，並以立身清潔，有聲京縣。哀久習禪誦，任事清允，泰始五年卒。英建塔五層，閱理有勤，蔬食精進，泰始六年卒。林博覽經律，老而不懈，元徽元年卒。
又有弟子曇寅，兼通禪律，簡絕榮華，不闚朝市，元徽六年卒。
法辯，丹陽人也。少出家，爲景福寺慧果尼弟子。忠謹清愼，雅有素檢，弊衣蔬飯，不食薰辛，高簡之譽，早盛京邑。楊州刺史瑯琊王彧，甚相敬禮。後從道林寺外國沙門畺良耶舍諮禀禪觀，如法修行。通極精解，每預衆席，恒如睡寐。嘗在齋堂，衆散不起，維那驚觸，如木石焉，馳以相告，皆來就視。須臾出定，言語尋常，衆咸欽服，倍加崇重。大明七年而卒，年六十餘。
先是一日，上定林寺超辯法師夢一宮城，莊嚴顯麗，服玩光赫，非世所有，男女裝飾，充滿其中。唯不見有主，卽問其故。答曰：景福法辯，當來生此，明日應到。辯至其日，唯覺肉戰，卽遣告衆，大小皆集，自云：有異人來我左右，乍顯乍晦，如影如雲。言訖坐絕。
其後復有道照、僧辯，亦以精進知名。道照，本姓楊，北地徐人也。飯蔬誦經，爲臨賀王之所供養。
道綜，未詳何許人也，住江陵三層寺。少不以出衆居心，長不以同物爲汚。賢愚之際，從道而已，跡雖混成，所度潛廣。以宋大明七年三月十五日夜，自練油火，關顙旣然，耳目就毀，誦詠不輟。道俗咨嗟，魔正同駭，率土聞風，皆發菩提心。
宋徵士劉虬，雅相宗敬，爲製偈賛云。
慧濬，本姓陳，山陰人也。幼而頴悟，精進邁群。旦輒燒香運想，禮敬移時；中則菜蔬一飯，鮮肥不食。雖在居家，有如出俗。父母不能割其志，及年十八，許之從道。內外墳典，經眼必誦；深禪祕觀，無不必入。靜而無競，和而有節，朋遊舊狎，未嘗戲言。宋太宰江夏王義恭，雅相推敬，常給衣藥，四時無爽。不蓄私財，悉營寺舍，竹園成立，濬之功也。禪味之樂，老而不衰。年七十三，宋大明八年而卒，葬于傅山。
同寺有化尼，聰頴卓秀，多誦經律，蔬食苦節，與濬齊名。
寶賢，本姓陳，陳郡人也。十六丁母憂，三年不食穀，以葛芋自資，不衣繒纊，不坐牀席。十九出家，住建安寺，操行精修，博通禪律。宋文皇帝深加禮遇，供以衣食。及孝武雅相敬待，月給錢一萬。明帝卽位，賞接彌崇。以泰始元年勅爲普賢寺主，二年又勅爲都邑僧正。甚有威風，明斷如神，善論物理，屈枉必釋，秉性剛直，無所傾撓。
初晉升平中，淨撿尼是比丘尼之始也，初受具戒，指從大僧。景福寺慧果、淨音等，以諮求那跋摩。求那跋摩云：國土無二衆，但從大僧受得具戒。慧果等後遇外國鐵薩羅尼等至，以元嘉十一年，從僧伽跋摩於南林寺壇重受具戒，非謂先受不得，謂是增長戒善耳。後諸好異者，盛相傳習，典制稍虧。元徽二年，法頴律師於晉興寺開十誦律題，其日有十餘尼，因下講欲重受戒。賢乃遣僧局，齎命到講座，鳴木宣令諸尼，不得輒復重受戒。若年歲審未滿者，其師先應集衆懺悔竟，然後到僧局，僧局許可，請人監檢，方得受耳。若有違拒，卽加擯斥。因茲已後，矯競暫息。在任清簡，才兼事義，安衆惠下，蕭然寡欲。世益高之，年七十七，昇明元年卒也。
法淨，江北人也。年二十值亂，隨父避地秣陵，門修釋敎。淨少出家，住永福寺。戒行清潔，明於事理，沈思精硏，深究義奥，與寶賢尼名輩略齊。宋明皇帝異之，泰始元年勅住普賢寺，宮內接遇，禮兼師友。二年，勅爲京邑都維那，在事公正，確然殊絕，隨方引汲，歸德如流。荆楚諸尼及通家婦女，莫不遠修書䞋，求結知識。其陶治德風，皆類此也。諮其戒範者七百人。年六十五，元徽元年卒也。
慧耀，本姓周，西平人也。少出家，常誓燒身，供養三寶。泰始末，言於刺史劉亮，亮初許之。有趙處思妾王氏甓塔，耀請塔上燒身，王氏許諾。正月十五日夜，將諸弟子，齎持油布，往至塔所，裝束未訖，劉亮遣信語諸尼云：若耀尼果燒身者，永康一寺並與重罪。耀不得已，於此便停。王氏大瞋云：尼要名利，詐現奇特，密貨內人，作如此事。不爾，夜半城內那知。耀曰：新婦勿橫生煩惱，捨身關我，傍人豈知。於是還寺，斷穀，服香油。至昇明元年，於寺燒身，火來至面，誦經不輟，語諸尼云：收我遺骨，正得二升。及至火滅，果如其言。
未燒之前一月日許，有胡僧，年可二十，形容端正，竟胛生毛，長六七寸，極細軟。人問之，譯語答云：從來不覆，是故生毛耳。謂耀曰：我住波羅奈國，至來數日，聞姊欲捨身，故送銀甖相與。耀卽頂受，未及委悉，怱怱辭去。遣人追留，出門便失。以此甖盛其舍利，不滿二合云。
法緣，本姓侖，東官曾成人也。宋元嘉九年，年十歲，妹法綵年九歲，未識經法，忽以其年二月八日俱失所在，經三日而歸，說至淨土天宮見佛，佛爲開化。至九月十五日又去，一旬乃還，便能作外國書語及誦經，見西域人言謔，善相了解。十年正月十五日又復失去，田中作人見其隨風飄颺上天。父母憂之，祀神求福。旣而經月乃返，返已出家，披著法服，持髮而歸。自說見佛及比丘尼，語云：汝前世因緣，應爲我弟子。舉手摩頭，髮自墮落，爲立法名，大名法緣，小曰法綵，臨遣還曰：可作精舍，當與汝經法也。緣等還家，卽毀神座，繕立精廬，晝夜講誦。夕中每有五色光明，流泛峯嶺，有若燈燭。自此以後，容止華雅，音制詮正，上京諷誦，不能過也。刺史韋朗、孔默並屈供養，聞其談說，甚敬異焉，因是土人皆事正法。年五十六，建元中卒也。
曇徹尼，未詳何許人也。少爲普要尼弟子，隨要住南永安寺。要道潔學優，有聞當世。徹秉操無矯，習業不休，佛法奥義，必欲總採。未及成戒，已究經論；具足已後，遍習毘尼。才堪機務，尤能講說，剖毫析滯，探賾幽隱，諸尼大小皆請北面，隨方應會，負帙成群。五侯七貴婦女以下，莫不修敬。年六十三，齊永明二年卒矣。
僧敬，本姓李，會稽人也。寓居秣陵。僧敬在孕，家人設會，請瓦官寺僧超、西寺曇芝尼，使二人指腹，呼胎中兒爲弟子，母代兒喚二人爲師，約不問男女，必令出家。將產之日，母夢神人語之曰：可建八關。卽命經始，僧像未集，敬便生焉。聞空中語曰：可與建安寺白尼作弟子。母卽從之。及年五、六歲，聞人經唄，輒能誦憶。讀經數百卷，妙解日深。菜蔬刻己，清風漸著。
逮元嘉中，魯郡孔默出鎭廣州，攜與同行。遇見外國鐵薩羅尼等來向宋都，並風節峧異，更從受戒，深悟無常，乃欲乘船泛海，尋求聖跡。道俗禁閉，留滯嶺南三十餘載。風流所漸，獷俗移心，捨園宅施之者十有三家，共爲立寺於潮亭，名曰衆造。
宋明帝聞之，遠遣徵迎，番禺道俗，大相悲戀。還都，勅住崇聖寺，道俗向慕，服其進止。丹陽樂遵爲敬捨宅立寺，後遷居之。齊文惠帝、竟陵文宣王並欽風德，䞋施無闕。
年八十四，永明四年二月三日卒，葬于鍾山之陽。弟子造碑，中書侍郎吳興沈約製其文焉。
僧猛，本姓岑，南陽人也。遷居鹽官縣，至猛五世矣。曾祖率，晉正員郎餘杭令，世事黃老，加信敬邪神。猛幼而慨然，有拔俗之志。年十二，父亡，號哭吐血，絕而復蘇。三年告終，示不滅性，辭母出家。行已清潔，奉師恭肅，蔬糲之食，止存支命。行道禮懺，未嘗疲怠，說悔先罪，精懇流淚，能行人所不能行。益州刺史吳郡張岱，聞風貴敬，請爲門師。
宋元徽元年，淨度尼入吳，攜出京城，仍住建福寺。歷觀衆經，以日係夜，隨逐講說，心無厭勌。多聞强記，經耳必憶，由是經律皆悉硏明。澄情宴坐，泊然不測。
齊建元四年，母病，乃捨東宅爲寺，名曰齊明。締搆殿宇，列植竹樹，內外清靖，狀若仙居。飢者撤饍以施之，寒者解衣而與之。嘗有獵者近於寺南，飛禽走獸競來投猛，而鷹犬馳逐相去咫尺。猛以身手遮遏，雖體被啄嚙，而投者獲免。同止數十人，三十餘載未嘗見其愠怒之色。年七十二，永明七年卒。
時又有僧瑗尼，猛之從弟女也，亦以孝聞，業行高邈，慧悟凝深也。
妙智，本姓曹，河內人也。禀性柔明，陶心大化，執持禁範，如護明珠。心勤忍辱，與物無忤，雖有毀惱，必以和顏。下帷窮年，終日無悶，精達法相，物共宗之。
禪堂初建，齊武皇帝勅請妙智講勝鬘、淨名，開題及講，帝數親臨，詔問無方，智連環剖析，初無遺滯，帝屢稱善，四衆雅服。齊竟陵文宣王疆界鍾山，集葬名德。年六十四，建武二年卒，葬于定林寺南。齊侍中瑯琊王倫妻江氏，爲著石讃文序，立于墓左耳。
智勝，本姓徐，長安人也，寓居會稽，于其三世。六歲而隨王母出都，遊瓦官寺，見招提整峻，寶飾嚴華，潸然泣涕，仍祈翦落。王母問之，具述此意，謂其幼稚，而未許之也。
宋季多難，四民失業，時事紛紜，奄冉積載。年將二十，方得出家，住建福寺。獨行無倫，絕塵難範，聽受大涅槃經，一聞能持。後硏律藏，功不再受，總持之譽，僉然改目。自製數十卷義疏，辭約而旨遠，義隱而理妙。逢涅不緇，遇磨不磷。
大明中，有一男子詭期抱梁，欲規不遜。勝剋意淵深，雅操壁立，正色告衆，衆錄付官。守戒清淨，如護明珠。時莊嚴寺曇斌法師弟子僧宗、玄趣，共直佛殿，慢藏致盜，乃失菩薩瓔珞及七寶澡罐。斌衣缽之外，室如懸磬，無以爲備，憂慨輟講，閉房三日。勝宣告四部，旬月備辦，德感化行皆類此也。齊文惠帝聞風，雅相接召，每延入宮講說衆經。司徒竟陵文宣王，倍崇敬焉。勝志貞南金，心皎北雪，裁箴尼衆，實允物望，令旨仍使爲寺主，闔衆愛敬，如奉嚴尊。
從定林寺僧遠法師受菩薩戒，座側常置香鑪，勝乃捻香，遠止之曰：不取火已信宿矣。所置之香，遂氛氳流煙，咸歎其肅恭，表應若斯也。永明中，作聖僧齋，攝心祈想，忽聞空中彈指，合掌側聽。
勝居寺三十年，未嘗赴齋會，遊踐貴賤。勝每重閑靜處，係念思惟，故流芳不遠。文惠帝特加供俸，日月充盈，締搆房宇，闔寺崇華。勝捨衣鉢，爲宋、齊七帝造攝山寺石像。
永明十年寢疾，忽見金車玉宇，悉來迎接。到四月五日，告諸弟子曰：吾今逝矣。弟子皆泣，乃披衣出胸，胸有草書佛字，字體鮮白，色相明潤。八日正中而卒也，年六十六，葬于鍾山。文帝給其湯藥，凶事所須，並宜官備也。
僧蓋，本姓田，趙國均仁人也。父宏，梁天水太守。蓋幼出家，爲僧志尼弟子，住彭城華林寺。忘利養，惔毀譽。元徽元年，索虜侵州，與同學法進南遊京室，住妙相尼寺。博聽經律，深究旨歸，專修禪定，惟日不足。寒暑不變衣裳，四時無新；飲食但資一菜，中飯而已。受業於隱、審二禪師，禪師皆歎其易悟。齊永明中，移止禪基寺，欲廣弘觀道。道俗諮訪，更成紛動，乃別立禪房於寺之左，宴默其中，出則善誘，諄諄不倦。齊竟陵文宣王蕭子良，四時資給。雖已耆艾，而志向不衰，終日清虛，通夜不寐。年六十四，永明十一年卒也。
時寺又有法延者，本姓許，高陽人也，精進有行業，亦以禪定顯聞也。
法全，本姓戴，丹陽人也。端莊好靜，雅勤定慧。初隨宗、瑗，博綜衆經；後師審、隱，遍游禪觀。晝則披文遠思，夕則歷觀妙境。大乘奥典，皆能宣講；三昧祕門，並爲師匠。食但蔬菜，衣止蔽形。訓誘未聞，獎成後學。聽者修行，功益甚衆。寺旣廣大，閱理爲難，泰始三年，衆議欲分爲二寺。時寶嬰尼求於東面起立禪房，更搆靈塔，於是始分爲東青園寺。昇明二年嬰卒，衆旣新分，人望未緝，乃以全爲寺主。於是大小愛悅，情無纖介。年八十三，隆昌元年卒。
時寺復有淨練、僧律、慧形，並以學顯名也。
淨暉，本姓楊，建康人也。志道專誠，樂法翹懇。具戒之初，從濟、瑗禀學，精思硏求，究大乘之奥。十臘之後，便爲宗匠。齊文惠帝、竟陵文宣王，莫不服膺。永明八年，竟陵王請於第講維摩經。後爲寺主二十餘年，長幼崇奉，如事父母，從爲弟子者四百餘人。年七十二，永明十年卒也。
時寺又有僧要、光淨，並學行有聞也。
曇簡，本姓張，清河人也。爲法淨尼弟子，住寺，遊學淮海，弘宣正法，先人後己，志在廣濟。以齊建元四年，立法音精舍，禪思靜默，通達三昧，德聲遐布，功化自遠。道俗敬仰，盛修供施。
時有慧明法師，深愛寂靜，本住道林寺，永明時，爲文惠帝、竟陵文宣王之所修飾。僧多義學，累講經論，去來諠動，明欲去之。簡以寺爲施，因移白山，更立草菴，以蔽風雨，應時行乞，取給所資，常聚樵木，云營功德。以建武元年二月十八日夜，登此積薪，引火自焚，捨生死身，供養三寶。近村見火，競來赴救。及至，簡已遷滅。道俗哀慟，聲振山谷，卽聚所餘，爲立墳刹也。
淨珪，本姓周，晉陵人也。寓居建康縣三世矣。珪幼而聰頴，一聞多悟，性不狎俗，早願出家。父母憐之，不違其志，爲法淨尼弟子，住法音寺。德行純邃，經律博通，三業禪祕，無不善達。神量淵遠，物莫能窺，遺身忘味，常自枯槁。其精進總持，爲世法則，傳授訓誘，多能導利，當世歸心。
與曇簡尼同憩法音寺，後移白山，栖託樹下，功化轉弘。以建武元年二月十八日，與曇簡同夜燒身。道俗哀赴，莫不哽咽，收其舍利，樹封墳剎焉。
慧緒，本姓閭丘，高平人也。爲人高率疎遠，見之如丈夫，不似婦人。發言吐論，甚自方直，略無所迴避。七歲便蔬食持齋，志節勇猛。十八出家，住荆州三層寺，戒業具足，道俗所美。時江陵有隱尼，西土德望，見緒而異之，遂忘年契意，相攜行道。嘗同居一夏，共習般舟，心形勤苦，晝夜不息。
沈攸之爲刺史，普沙簡僧尼，緒乃避難下都。及沈破敗，後復還西。齊太尉大司馬豫章王蕭嶷，以宋昇明末出鎭荆、陝，知其有道行，迎請入內，備盡四事。時有玄暢禪師，從蜀下荆，緒就受禪法，究極精妙，暢每稱其宿習不淺。緒旣善解禪行，兼菜蔬勵節。豫章王妃及內眷屬，敬信甚深，從受禪法。每有䞋施，受已隨散，不嘗儲畜，意志高遠，都不以生業關懷。蕭王要共還都，爲起精舍，在第東田之東，名曰福田寺，常入第行道。
永明九年，自稱忽忽苦病，亦無正惡，唯不復肯食，顏貌憔顇，苦求還寺，還寺卽平愈。旬日中，輒復請入，入轉如前，咸不知所以。俄而王薨，禍故相續。武皇帝以東田郊逈，更起集善寺，悉移諸尼還集善，而以福田寺別安外國道人阿梨，第中還復供養，善讀誦咒。緒自移集善寺以後，足不復入第者數年。時內外旣敬重此尼，每勸其暫至後第內。
竺夫人欲建禪齋，遣信先諮請，尼云：甚善。貧道年惡，此叚實願一入第，與諸夫娘別。旣入齋，齋竟，自索紙筆作詩曰：世人或不知，呼我作老周。忽請作七日，禪齋不得休。作詩竟，言笑接人，了不異常日高傲也。因具叙離云：此叚出寺，方爲永別，年老無復能入第理。時體中甚康健，出寺月餘便云病，乃無有異於恒，少日而卒也。是永元元年十一月二十日卒，時年六十九，周捨爲立序賛。
又有德盛尼，德合志同，爲法眷屬，行道習觀，親承音旨也。
超明，本姓范，錢塘人。父先，少爲國子生，世奉大法。明幼聰頴，雅有志尙，讀五經，善文義，方正有禮，內外敬之。年二十一，夫亡寡居，鄉隣求娉，誓而弗許，因遂出家，住崇隱寺。神理明徹，道識清悟，聞吳縣北張寺有曇整法師，道行精苦，從受具足。後往塗山，聽慧基法師講說衆經，便究義旨，一經於耳，退無不記。三吳士庶，內外崇敬。尋還錢塘，移憩齊明寺，年六十餘，建武五年而卒也。
時又有法藏尼，亦以學行馳名也。
曇勇者，曇簡尼之姊也。爲性剛直，不隨物以傾動，常以禪律爲務，不以衣食經懷。憩法音精舍，深悟無常，高崇我樂。以建武元年，隨簡同移白山。永元三年二月十五日夜，積薪自燒，以身供養。當時聞見，咸發道心，共聚遺燼，以立墳剎云。
德樂，本姓孫，毘陵人也。高祖毓，晉豫州刺史。樂生，而口有二牙。及長，常於闇室，不假燈燭，了了能見。願樂離俗，父母愛惜，而不敢遮。至年八歲，許其姊妹同時入道，爲晉陵光尼弟子。具足以後，並遊學京師，住南永安寺。篤志精勤，以晝繼夜，窮硏經律，言談典雅。宋文帝善之。
元嘉七年，外國沙門求那跋摩。宋大將軍立王國寺，請移住焉。到十一年，有師子國比丘尼十餘人至，重從僧伽跋摩受具足戒。至二十一年，同寺尼法靜、曇覽染孔熙先謀，人身窮法，毀壞寺舍。諸尼離散，德樂移憩東青園寺。樂諮請深禪，窮究妙境。及文帝崩，東遊會稽，止于剡之白山照明精舍，學衆雲集，從容教授，道盛東南矣。齊永明五年，陳留阮儉篤信士也，捨所居宅，立齊興精舍。樂綱紀，大小悅服，遠近欽風，皆願依止，徒衆二百餘人。不聚䞋施，歲建大講，僧尼不限，平等資供。年八十一，永元三年卒。
剡又有僧茂尼，本姓王，彭城人也。節食單蔬，勤苦爲業，用其䞋遺起竹園精舍焉。
淨秀，本姓梁，安定烏氏人也。祖疇，征虜司馬。父粲之，龍川縣都鄕侯。淨秀幼而聰叡，好行慈仁。七歲自然持齋，家中請僧轉涅槃經，聞斷魚肉，卽便蔬食，不敢令二親知。若得鮭鱔，密自棄之。從外國沙門普練諮受五戒，精勤奉持，不曾違犯，禮拜讀誦，晝夜不休。年十二，便求出家，父母禁之。及手能書，常自寫經；所有資財，唯充功德。不營俗好，不衣錦繡，不著粉黛。如此推遷，至十九，方得聽許，爲青園寺首尼弟子。事師竭誠，猶懼弗及；三業勤修，夙夜匪懈；僧使衆役，每居其首；跋涉勤劬，觸事關涉；善神敬護，常在左右。時有馬先生，世呼神人也，見秀記言：此尼當生兜率。
嘗三人同於佛殿內坐，忽聞空中聲，狀如牛吼。二人驚怖，唯秀淡然。還房取燭，始登堦，復聞空中語曰：諸尼避路，秀禪師歸。他日，又與數人於禪房中坐，一尼鼾眠，睡中見有一人頭柱殿，語曰：勿驚秀尼。後時與諸尼同坐，一尼暫起，還見一人，抵掌止之曰：莫撓秀尼。
秀尼進止俯仰，必遵律範。欲請曜法師講十誦律，但有錢一千，憂事不辦。夜夢見鵶鵲鸜鵒子，各乘軒車，大小稱形，同聲唱言：我當助秀尼講。及至經營，有七十檀越爭設妙供。後又請法頴律師重講十誦，開題之日，澡罐中水自然香馥。其日就坐，更無餘伴。起懼犯獨，以諮律師，律師答言：不犯。秀觀諸尼未盡如法，乃歎曰：洪徽未遠，靈緒稍隤，自非正己，焉能導物。卽行摩那埵，以自悔首。合衆見之，悉共相率，退思補過，慚愧懺謝。
宋元嘉七年，外國沙門求那跋摩至都，律範清高，秀更從受戒。而青園徒衆，悟解不同，思立別住，外嚴法禁，內安禪默，庶微稱己心。宋南昌公主及黃修儀，以大明七年八月共施宜知地以立精舍。秀麻衣藿食，躬執泥瓦，夙夜盡勤，製龕造像，無所不備。同住十餘人，皆以禪定爲業。泰始三年，明帝勅以寺從其所集，宜名禪林。秀手寫衆經，別立經臺，置在于堂內。
娑伽羅龍王二兄弟現迹彌日，示其擁護，知識往來，無不見者。每奉請聖僧，果食之上，必有異迹。又嘗七日供養、禮懺訖，攝心澍想，卽見二胡僧，舉手共語，一稱彌呿羅，一稱毘佉羅。所著袈裟，色如熟桑椹。秀卽以泥染衣色，令如所見。他日又請阿耨達池五百羅漢，復請罽賓國五百羅漢，又請京邑大德，二旬大會。第二日又見一胡僧，合衆疑之，因卽借問，云：從罽賓來，至已一年。使守門者密加覘視，多人共見從宋林門出，始行十餘步，奄忽不見。又曾浴聖僧，內外寂靜，唯有桸杓之聲。其諸瑞異，皆類此也。
齊文惠帝、竟陵文宣王厚相禮待，供施無廢。年耆力弱，不復能行。梁天監三年，勅見聽乘輿至內殿。五年六月十七日，苦心悶，不復飲食。彭城寺慧令法師，六月十九日夢見一柱殿，嚴麗非常，謂是兜率天宮，見淨秀在其中。令卽囑之：得生好處，勿忘將接。秀曰：法師兄是大丈夫，弘通經敎，自應居勝地。令聞秀病，往看之，述夢中事。至七月十三日小間，自夢見幡蓋樂器，在佛殿西。二十二日，請相識僧會別。二十七日，告諸弟子：我升兜率天。言絕而卒，年八十九。
僧念，本姓羊，泰山南城人也。父彌，州從事史。念卽招提寺曇叡法師之姑也。珪璋早秀，才監明達，立德幼年，十歲出家，爲法護尼弟子，從師住太后寺。貞節苦心，禪思精密，博涉多通，文義兼美。蔬食禮懺，老而彌篤，誦法華經，日夜七遍。宋文、孝武二帝，常加資給。齊永明中，移住禪林寺，禪範大隆，諮學者衆。司徒竟陵王，四事供養。年九十，梁天監三年卒，葬秣陵縣中興里內。
曇暉，本姓青陽，名白玉，成都人也。幼樂修道，父母不許。元嘉九年，有外國禪師畺良耶舍入蜀，大弘禪觀。暉年十一，啓母求請禪師，欲諮禪法，母從之。耶舍一見，歎此人有分，令其修習，囑法育尼使相左右。母已許嫁於暉之姑子，出門有日，不展餘計。育尼密迎還寺，暉深立誓願：若我道心不遂，遂致逼迫者，當以火自焚耳。刺史甄法崇聞之，遣使迎暉，集諸綱佐及有望之民，請諸僧尼，窮相難盡。法崇問曰：汝審能出家不？答曰：微願久發，特乞救濟。法崇曰：善。遣使語姑，姑卽奉敎。從法育尼出家，年始十三矣。
從育學修觀行，裁得禀受，卽於座末便得入定，見東方有二光明，其一如日而白，其一如月而青，卽於定中立念云：白者必是菩薩道，青者聲聞法。若審然者，當令青者銷，而白光熾。卽應此念，青光遂滅，白光熾滿。及至起定，爲育尼說。育尼善觀道，聞而歡喜讃善。時同坐四十餘人，莫不見歎其希有也。
後婿心疑，以爲姦詐，相率抄取，將歸其家。曇暉時年十六矣。以婢使營衛，不受侵逼。婿無如之何，復以訴州。刺史賞異，問畺良耶舍，答曰：此人根利，愼勿違之。若婿家須相分解，費用不足者，貧道有一蒼頭，卽爲隨喜。於是解釋。後於禪中自解佛性，常住大乘等義，並非師受。時諸名師極力問難，無能屈者。於是聲馳遠近，莫不歸服。
宋元嘉十九年，臨川王臨南兗，延之至鎭，時年二十一。驃騎牧陝，復攜住南楚，男女道俗北面擁箒者，千二百人。歲月稍淹，思母轉至，固請還鄕。德行旣高，門徒日衆，於市橋西北自營塔廟，殿堂廂廊，倏忽而成。復營三寺，皆悉神速，莫不歎服，稱有神力焉。年八十三，天監三年而卒。
初，張峻隨父母在益州，嘗忽然直往，不令預知。同行賓客三十許人，坐始定，便下菓糉，並悉時珍。刺史劉悛，後嘗率往，亦復如之。梁宣武王嘗送物，使暉設百人會。本言不出，臨中自往，及至，乃有三百僧，幷王佐吏近四百人。將欲行道，遣婢來，倩人下食。王卽遣入，唯見二弟子及二婢奠食，都無雜手力，王彌復歎之不可量也。或有問暉者，曰：見師生徒不過中家之產，而造作云爲有若神化，何以至此耶？答云：貧道常自無居貯，若須費用，役五三金而已。隨復有之，不知所以而然，故談者以爲有無盡藏焉。
時又有花光尼，本姓鮮于。深禪妙觀，洞其幽微，遍覽三藏，傍兼百氏，尤能屬文。述暉賛頌，詞旨有則，不乖風雅焉。
馮尼者，本姓馮，高昌人也。時人敬重，因以姓爲號。年三十出家，住高昌都郎中寺。菜蔬一食，戒行精苦，燒六指供養，皆悉至掌。誦大般涅槃經，三日一遍。時有法惠法師，精進邁群，爲高昌一國尼依止師。馮後忽謂法惠言：阿闍梨未好，馮是闍梨善知識，闍梨可往龜玆國金花寺，帳下直月閒，當得勝法。法惠聞而從之，往至彼寺，見直月。直月歡喜，以蒲萄酒一升與之令飲。法惠驚愕：我來覓勝法，翻然飲我非法之物。不肯飲。直月推背，急令出去。法惠退思：我旣遠來，未達此意，恐不宜違。卽頓飲之，醉吐迷悶，無所復識。直月便自他行。法惠酒醒，自知犯戒，追大慚愧，自搥其身，悔責所行，欲自害命。因此思惟，得第三果。直月還，問曰：已得耶？答曰：然。因還高昌，未至二百里，初無音信，馮呼尼衆遠出迎候。先知之迹，皆類此也，高昌諸尼莫不師奉。年九十六，梁天監三年卒。
慧勝，本姓唐，彭城人也。父僧智，寓居建康。勝幼願出家，以方正自立，希於語言，言必能行，身無輕躁，旬日不出戶牖，見之者莫不敬異。以宋元嘉二十一年出家，時年十八，爲淨秀尼弟子，住禪林寺。具戒以後，講法華經。隨集善寺緒尼學五門禪。後從草堂寺思隱、靈根寺法頴，備修觀行，奇相妙證，獨得懷抱。人見而問之，皆答云：罪無輕重，一時發露，懺悔懇惻，以晝係夜。貴賤崇敬，供施不斷。年八十一，梁天監四年卒，葬于白板山也。
淨賢，本姓弘，永世人也。住青園東寺，有幹局才能，而好修禪定。博窮經律，言必典正，雖不講說，精究旨要。宋文皇帝善之，湘東王彧齠齓之年眠好驚魘，勅從淨賢尼受三自歸，悸寐卽愈。帝益相善，厚崇供施，內外親賞。及明帝卽位，禮待益隆，資給彌重，建齋設講，相繼不絕。當時名士，莫不宗敬。後總寺任十有餘載，年七十五，梁天監四年而卒。
復有惠高、寶顒，皆知名。惠高坐禪誦經，勤營衆務；寶顒講法華經，明於觀行。
淨淵，本姓時，鉅鹿人也。幼有成人之智，五、六歲時，嘗聚沙爲塔，刻木作像，燒香拜敬，彌日不足。每聞人言，輒難。盡取其理究。二十出家，戀慕膝下，不食不寢，飲水持齋，諫曉不從，終竟七日。自爾之後，蔬食長齋，戒忍精苦，不由課勵。師友嗟敬，遠近稱譽。齊文帝大相欽禮，四事供養，信驛重沓。年七十一，梁天監五年卒也。
淨行，卽淨淵尼第五妹也。幼而神理清秀，遠識遒贍，爽烈有志分，風調舉止，每輒不群。少經與太秣令郭洽妻臧氏相識，洽欲害其妻，言泄于路。行請兄諫洽，洽不從之。行密語臧氏，臧氏不信，行執手慟泣，於是而反。後一二日，洽果害之。
及年十七，從法施尼出家，住竹園寺，學成實、毘曇、涅槃、華嚴。每見事端，已達旨趣，探究淵賾，博辯無窮。齊竟陵文宣王蕭子良厚加資給，僧宗、寶亮二法師雅相賞異。及請講說，聽衆數百人。官第尼寺法事連續，當時先達無能屈者。竟陵王後區品學衆，欲撰僧錄，莫可與行爲輩。後有尼聰朗特達，博辯若神，行特親狎之，衆亦以爲後來之秀，可與行爲儔也。
行晚節好禪觀，菜食精苦。皇帝聞之，雅相歎賞。年六十六，梁天監八年而卒，葬于鍾山也。
令玉，本姓蔡，建康人也。父朗。少出家，住何后寺禪房，爲淨曜尼弟子。淨曜律行純白，思業過人。玉少事師長，恭勤匪懈。始受十戒，威儀可觀。及受具足，禁行清白，有若冰霜。博尋五部，妙究幽宗，雅能傳述。宋邵陵王大相欽敬，請爲南晉陵寺主，固讓不當。王不能屈，以啓元徽。元徽再勅，事不獲免。在任積年，不矜而莊，不厲而威。年七十六，梁天監八年卒。
寺復有令惠、戒忍、惠力，並顯名。令惠誦妙法蓮華、維摩、勝鬘等經，勤身蔬飯，卓然衆表。戒忍聰朗好學，經目不忘。惠力雅識虛通，無所矯競。
僧述，本姓懷，彭城人也。父僧珍，僑居建康。述幼而志道，八歲蔬食。及年十九，以宋元嘉二十四年，從禪林寺淨秀尼出家。節行清苦，法檢不虧，遊心經律，靡不遍覽，後偏功十誦，文義優洽。復從隱、審二法師諮受祕觀，遍三昧門。移住禪林寺，爲禪學所宗，去來投集，更成囂動。
述因有隱居之志，宋臨川王母張貴嬪聞之，捨所居宅，欲爲立寺，時制不許輒造。到元徽二年九月一日，汝南王母吳充華啓勅卽就，締構堂殿房宇五十餘間。率其同志二十人，以禪寂爲樂，名曰閑居。
述動靜守貞，不斆浮飾。宋、齊之季，世道紛喧，且禪且寂，風塵不擾。齊文帝、竟陵文宣王大相禮遇，修飾一寺，事事光奇，四時供養，未曾休息。及大梁開泰，天下有道，白黑敬仰，四遠雲萃。而述不蓄私財，隨得隨散，或賑濟四衆，或放生乞施。造金像五軀，並皆壯麗。寫經及律一千餘卷，縹帙帶軸，寶飾新嚴。年八十四，梁天監十四年而卒，葬于鍾山之陽也。
妙禕，本姓劉，建康人也。齠綺之年，而神機秀發。幼出家，住西青園寺。戒行無點，神情超悟，敦信布惠，莫不懷之。雅好談說，尤善言笑。講大涅槃經、法華、十地，並三十餘遍。十誦、毘尼每經敷說，隨方導物，利益弘多。年七十，梁天監十二年卒也。
惠暉，本姓駱，青州人也。六歲樂道，父母不聽。至年十一，斷葷辛滋味，清虛淡朗，姿貌詳雅，讀大涅槃經，誦法華經。及年十七，隨父出都，精進勇猛，行人所不能行。父母愛焉，聽遂其志。十八出家，住樂安寺，從斌、濟、柔、次四法師聽成實論及涅槃諸經，於十餘年中，鬰爲義林，京邑諸尼無不諮受。於是法筵頻建，四遠雲集，講說不休，禪誦無輟，標心正念，日夕忘寢。王公貴賤無不敬重，十方䞋遺，四時殷競。所獲之財，追造經像，隨宜遠施。時有不泄者，改緝樂安寺，莫不新整。年七十三，梁天監十三年而卒，葬于石頭崗。
時復有慧音，以禮誦爲業也。
道貴，本姓壽，長安人也。幼清夷沖素，善硏機理，志幹勤整，精苦過人。誓弘大化，葷鮮不食，濟物爲懷，弊衣自足。誦勝鬘、無量壽經，不捨晝夜。父母愛念，使其爲道。十七出家，博覽經律，究委文理，不羡名聞，唯以習道爲業。觀境入定，行坐不休。悔過發願，言辭哀懇，聽者震肅。齊竟陵文宣王蕭子良善相推敬，爲造頂山寺，以聚禪衆。請貴爲知事，固執不從；請爲禪範，然後許之。於是結掛林下，栖寄畢世。縱復屯雲晦景，委雪埋山，端然寂坐，曾無間焉。得人信施，廣興福業，不以纖毫自潤己身。年八十六，梁天監十五年而卒，葬于鍾山之陽也。
法宣，本姓王，剡人也。父道寄，世奉正法。宣幼而有離俗之志，年始七歲，而蔬食苦節。及至十八，誦法華經，首尾通利，解其指歸，坐臥輒見帳蓋覆之，驟有媒娉，誓而弗許。至年二十四，父母攜就剡齊興寺德樂尼，改服從禁，卽於是日帳蓋自消。博覽經書，深入理味。成戒以後，鄉邑時人望昭義道，莫不服其精致。
逮宋氏之季，有僧柔法師周遊東夏，講宣經論。自嶀嵊而之禹穴，或登靈隱，或往姑蘇。僧柔數論之趣，慧基經書之要，咸暢其精微，究其淵奥。及齊永明中，又從惠熙法師諮受十誦，所餐日優，所見月賾。於是移住山陰招明寺，經律遞講，聲高于越。不立私財，以䞋施之物，修飾寺宇，造構精華，狀若神工。寫經鑄像，靡不必備。
吳郡張援、頴川庾詠、汝南周顒，皆時之名秀，莫不躬往禮敬。齊巴陵王蕭昭冑出守會稽，厚加供待。梁衡陽王元簡到郡，請爲母師。春秋八十有三，梁天監十五年而卒。
