分章為三：大意、停心、念處。大意者，前性、共、緣，只見生滅之理。發真斷結，乃至極果，猶是四枯拙度。今無生四圣諦即事而真，麤細等觀，皆如幻化，四榮巧度。大經云：聲聞有苦，有苦諦；菩薩解苦無苦，而有真諦。大品云：欲得聲聞，欲得緣覺，欲得菩薩，皆當學般若。故名通教四念處也。
通義有八，謂理、教、智、斷、行、位、因、果。理通者，同緣即色是空故。教通者，同稟無生之說故。智通者，諸法不生，般若生故。斷通者，須陀洹若斷，同是無生法忍故。行通者，同乘摩訶衍乘故。位通者，同是乾慧地乃至佛地故。因通者，同學般若波羅蜜故。果通者，同到薩婆若故。三人八義不殊，故名通也。
復次，通有三義：一、因果皆通；二、因通果不通；三、通別通圓。因果俱通者，如上八通說，近通偏真，四枯拙度。因通果不通者，乃是別果來接通因，得見佛性，成四榮雙樹。通別通圓者，別圓因果皆與通異，藉通開導，得入別圓因，成非枯非榮雙樹之果也。
若通因果，正是小大半滿分門，亦是析體拙巧，聲聞藏、菩薩藏羊鹿異路。何者？三藏未斷惑，猶是凡夫，住下忍位，伏見、思惑，以誓愿乘五通，住生死，化眾生。
二乘斷正使，拙度保涅盤，不能前進，故從此分門。若三人同以無言說道，斷煩惱者，是滿字，摩訶衍門多所含容，即開為三：一、通；二、別；三、圓。體諸法如幻化，不生不滅，不斷而斷，三人通位。從乾慧、性地為伏道見地，至七地斷正盡，緣覺根利能侵習，位齊八地。若菩薩斷正盡，留習扶誓，受生死，化眾生。八地、九地斷塵沙無知，學道種智，此即通教，通三乘人意也。
若通別者，初因通門得入十住，斷界內惑盡；十行，斷界外塵沙，學道種智；十回向，學中道；十地，破無明，見佛性，是為通於別意也。
通圓意者，初因通門入十信，斷界內惑，任運自盡登住，見佛性，斷無明，十行、十回向并斷別惑，此通圓意也。故知大乘斷伏，永異小乘，如習應中，有菩薩從初發心與薩婆若相應，是聲聞一切智通，通教意。若菩薩從初發心游戲神通，凈佛國土，成就眾生者，通別意也。若從初發心即坐道場，轉法輪，度眾生，是菩薩為如佛，通圓意。故大論舉三人諭，謂步、馬、神通。馬雖勝步，不及神通一念即至，譬圓教力大，不妨余也。
又大論明燈炷云：乾慧為初炎，佛地為後炎。此即通家名乾慧，非斷道。而為初炎者，乃是論主申含容引外人作此解，乃以相似燈炷為初炎耳。若言二地是菩薩斷道者，此取性地為斷道，至六地與羅漢齊；或取八人地是斷道，此以三地為斷道，七地齊羅漢。而今不取二地、三地，乃取乾慧者，故知是通三人之初，以似道為初炎耳。復有人言：歡喜為初炎，佛地為後炎。此約別教斷道為初炎，別家初地見常住理，斷無明，見中道，故名歡喜是初炎。
復有人言：初住為初炎，佛地為後炎，是圓教意。初住見中性，圓斷一品無明，故初住為初炎，此是通教通別、通圓之義。
通教四門者，大論云：一切實，一切不實，一切亦實亦不實，一切非實非不實，為向道人說，聞即得悟，皆名第一義悉檀云云。
中論觀法品又作四句證諸法實相，三人共得，即其例也。若幻化有門，則通五人。四門門門有五人，是則二十人。三藏雖四，多用有門，通多用空門，別多用亦空亦有門，圓多用非空非有門。天親雖說別、圓，多明別階級；龍樹雖明幻化影像十諭諭之，有不離無，無不失有，非有非無，不思議之理教也。
問：若爾，三藏亦有三人同入，何不名通？通亦有三人之殊，何不名別？
答：三藏三人，一人不入，故不名通。通雖三人，而皆入但空，不得稱別云云。
問：通是滿字門，而稱通者，何故停灰斷耶？
答：譬如朱雀臺門，雖通貴庶，有停私室者，有至府省者，有見天顏者，如前所釋通，通通別、通圓，此義可知。又譬如因心有眠有夢，夢諭於空，眠諭於假，心諭於中。聲聞觀四諦無生，如幻如化以入空；緣覺觀十二緣無生，如幻化以入空；菩薩觀六度無生，如幻化以入空，不深見假、中，故同住灰斷。若能尋夢得眠，尋眠得心，非但見空，亦見不空，亦見非空非不空。釋大意竟。
二、五停心者，名數同前，云何有異？魚目明珠質同，理別曲直，體析巧拙，料簡已如前。大經明果報五陰：色、受、想、行、識，亦是一法。凡夫為苦為惱，二乘緣不凈、無常出生死。菩薩觀陰，即是於真，更無別理。如薄福者，睹金成蛇，為之所害；福人見寶，得而用之。苦諦既然，三諦亦爾。眾生不知，沒在於苦，造二十五有，輪環宛轉，無解脫期。菩薩為此而起大悲，發弘誓愿，拔苦與樂。雖發誓愿，所度如度虛空；雖誓斷，如空共斗；雖安，如空種樹；雖滅，實無得度。觀一切無所有，無所有故空，空故不生，不生故不滅，畢竟清凈。行者雖作此觀，其心浮逸，如犬逐塊。若欲攝散、睡眠、昏熟，如鼉得暖。
當知不修停心，心不得住。雖作此解，是直作善，如有眼無足，不得入池。若善用四悉檀，修五停心者，即得住觀，如密室無風，照物得了。當知阿那波那，三世佛入道初門。又云亦為甘露門，光明云：即開甘露門，入處食等云云。既信解已，當修五停，謂阿那波那等云云。
覺觀多者，當觀入息不生，出息不滅，不生不滅，息即是空。無能觀所觀，皆不可得，不可得即真，真即心停也。
多貪欲者，當觀貪欲非垢，無貪欲非凈，非垢故不生，非凈故不滅，不生不滅故即空，空即真，真故心停。
多瞋恚者，當觀於慈，慈、恚即不生亦不滅，不生不滅即是空，空即真，真故心停。又觀罵者是誰、誰受罵者、何等是罵、罵者與諸佛等、受罵者與畢竟空等、罵法與薩婆若等，打者、受打者、打法亦如是。一一音聲不能見罵，眾多音聲亦不能罵，唯當自責：過去煩惱多，今世瞋恚盛。若不能忍，心則螫毒，生死無畔，應當息之令停也。
著我多者，當觀其身，如屠牛四分，但見四大、六種、五陰、十二入、十八界，何處有我，即破我見。
五、愚癡者對因緣觀，三世因緣破斷常，二世破果報我，一世破性我，善用五法治心，心則安住，得觀無生，無生現前，即破煩惱，有直有善，名為初賢。大論云觀行是智慧性，何故言三昧？答：若不定心中修，此是顛倒智慧，如前說狂愚之人，豈是賢圣善直之意也？作是修時，種種諸境發一陰界入境，乃至菩薩境，善當識別，去取得宜。無生正觀破之，一一皆是摩訶衍故，乃至二十種壞禪覺、十種成禪覺，皆須識知。故大經云：迦羅迦果有九分，鎮頭迦果才有一分，城中人不識，食之即死。行者若明十法，即鎮頭迦。
十法者：一、善識無生正因緣境，如空無相，無方維上下，心性亦爾；二、真正發心；三、止觀修習；四、破愛見諸法遍；五、善識通塞，愛見中苦集為塞，滅道為通；六、用三十七品調適；七、修助道，開三脫門；八、善識次位；九、安忍；十、順道法愛不生。此十法成乘即入菩薩位，得三乘道云云。
問：何等煩惱障定慧？
答：有人言：愛生煩惱障慧，散動無知障定。復有人言：百八煩惱障定性，得繩障慧。今不爾，但隨偏多為障也。
問：通家若為明六即？
答：無生，理即；幻化，名字即；乾慧地，觀行即；性地，相似即；八人已上，為分真即；佛地，為究竟即云云。
三、明四念處者，念是無生觀慧，處是所觀境。先明屬愛煩惱者，大品云：即色是空，非色滅空，色性自空，空即是色，色即是空，觀空無色，觀色無空，能觀智境并不生不滅。智即是境，境即是智，非智滅境，智性自境，即生無生，故名無生，非謂無有生名無生。觀內身、外身、內外身一切色法若麤若細，皆如幻化，即是約身修性念處。
受、心、法皆是苦性。苦性即空，皆如幻化。若作共念處者，亦當念空法修心，觀不凈、背舍、勝處、一切處皆即空，是為共意。緣念處者，緣佛無生，方等十二部經乃至知眾生根性即空云云。
云何修身性念處？色若麤若細，總而觀之，如夢如幻響化。此色緣不凈，如我此身歌羅邏時，父母二滴為緣，業煩惱為因，因緣和合，生此報身，九孔常流膿囊涕唾，三十六物性、相、種子究竟不凈，貪愛計凈，是顛倒見。若見不凈，即破凈倒。中論：劫初谷子不生，世間現見故；劫初谷不滅，世間現見故。因緣合集，名為生；因緣散，名為滅。散故不常，集故不斷，是名世間不常不斷。此文正表內種子十二因緣和合，不生不滅也。
問：若種子生，即從自生；若從遺體生，即是他性生；自種子遺體合，即是共生；若非種非遺，即無因生。若從種子生，何用遺體？若從和合，復屬何緣？若無父母之他，云何得種子之自？無自故，從誰生汝？種子能自生，未有父母之他，無種子之自；若已有種子之自，即不從他也。
問：汝過去業與六識心俱不？若其事滅，業附心識，來於現在難。六識生滅，業亦生滅，不為自生。若滅，不應附心來。若不依阿梨耶識，義不成也。若從父母生，是從他生，汝自性尚不能生，云何從他生難？猶有自性故，即有他性能生；若無自性父母，為誰作他？若自、他共能生者，汝於自、他若能生，共可能生；俱既不能，和合亦不生。若能生，即有兩過。自既不生，他亦不生，即兩不能生。兩法相助成生，為是自，為是他？如兩砂無油，合亦無油。若自、他不能生，合時亦不能。若合能生者，并亦應兩砂無油，合時應有油。若兩合無油，當知自、他本不能生，合亦不能生，如一盲不見，二盲亦不見。若謂非種子、非父母生，從無因生難。無因得果，果復應無。如無泥而能生瓶者，亦應從木生等是無因。故從因緣生尚不可，況無因耶？是則因果倒亂，罪人獲福云云。
壞世間法，若無世諦，即無出世，是大邪見人。若四句責生不可得，是則無生，無生而生，是名假生。假生非生，但有名字，是字不生，亦不不生，是字無所有，故自、他、共、無因，畢竟不見身，生處不可得。若無生處，亦無滅處，生滅不生滅，非生滅非不生滅。
清凈平等正觀，觀身細色如鄰虛塵，即有十方分。若有十方分，即具四微所成色、香、味、觸。色為自，香、味為他，即因成假義。若從色生，即是自性；若從香、味生，即是從他性生。合是共生，離色離香、味是無因生。四句檢之，生不可得，是故說無生。無生而說生，是名假生，是名細色無生。如論云：若有極微色，是則四微所成。又云：若有極微色，即有十方分，則不名極微。四微成色，此即因成假，觀此假因，成如夢幻，細色麤色無生，是苦圣諦。思益云：菩薩知苦無生，名苦圣諦。此色身四句因成中檢無生，名身念處。
問：此色為從滅生，為從不滅生，為從滅不滅生，離滅不滅生？
若從不滅生，是自生；若從滅生，則從他生；若從滅不滅生，是共生；離生，則無因生。論云：不自、不他、不共、不無因四句生，皆不可得，是故說無生。無生而說生，是名假生，色不凈破凈倒。
又問：此色為待色、待無色，乃至共離，皆不可得，是則無生。無生而說生，是則假生，是皆不凈破凈倒，是性身念處，以智慧性觀，屬愛身色生相，得慧解脫須陀洹，乃至慧解脫阿羅漢。若作是觀時，未能得道，於中生著，是愚癡法，名無染。若染於法，乃至涅盤，是則染著隨情三種念處，如前三藏中說。若隨理三種念處，即如通中說，隨情是事相，隨理是無生。念處乃至心、法亦如是。
共念處者，行人觀念處，修八背舍，事中諸禪乃至熏修等，如明眼開倉見谷粟，種種不凈不同。大論明骨想，即解十力、四無所畏、十八不共法等，乃至燒想。諸論師疑文誤，何意從骨想即解十力、無所畏耶？
今師云：人不得論意，此中為修共念處，又不壞骨人，成俱解脫，三明、六通、八解悉皆具足。受、心、法亦如是，為成摩訶衍故，非論誤也。
緣念處者，緣佛十二部經，四辯說法悉皆無礙，教化眾生心緣普遍也。四念處，四種精進，名四正勤；四種定，名四如意足；五善生，名為根；破煩惱，名為力；分別道用，名七覺；安隱道中行，名八正道。
次破屬見煩惱，觀身如幻化，非垢非凈。若起見謂凈、不凈、亦凈亦不凈、非凈非不凈，是事實，余妄語，是見皆依色。若謂此凈等，過去如去、不如去、亦如去亦不如去、非如去非不如去；未來有邊、無邊、亦有邊亦無邊、非有邊非無邊，即陰離陰。十四難約三世五陰，六十二身見是污穢無記五陰，即具三假凈。法塵對意根，生意識者，為意生，為塵生，為合生，為離生？若意生是自生，乃至離生是無因，即破因成假；若意根滅生、不滅生、亦滅亦不滅生、非滅非不滅生，皆墮四句，則破相續假；若待無有識生，若待有有識生，若待亦有亦無識生，若待非有非無而識生，皆墮四句，則破相待假。所破、能破例十二，是破有見中十四難、六十二見不凈，無見中亦三假十二句能破，亦例十二句亦凈亦不凈、亦有亦無見，三假十二句破能觀，亦十二句例破非凈非不凈、非有非無見，亦十二句破能觀，亦十二句破用性念處，觀之破身念處，九十六句破生見不可得，成無生身性念處。
次觀受念處破生見，經云：受受、受不受、受亦受亦不受，受非受非不受。又云：行亦不受。云何受受不行亦不受？云何受不受行不行亦不受？云何受亦受亦不受，非行非不行亦不受？云何受非受非不受？受受故，是有見，是見依受起。受不受故，是無見，是見依受起。受亦受亦不受故，是亦有亦無見，是見依受起。受非受非不受故，是非有非無見，是見依受起，是事實，余妄語。過去如去、不如去，乃至非如去、非不如去，未來有邊、無邊，乃至非有邊、非無邊，即陰離陰為十四難，約三世有六十，即陰離陰合成六十二。有見中三假能所二十四，破生見、無見中三假能所亦二十四，無生見亦有亦無見中三假能所二十四句，亦生亦無生、非有非無見中三假能所二十四句破非生非無生，合成九十六句破生見，成無生受性四念處。
次觀心性四念處，觀心常、無常，乃至非常非無常。是見依識起，過去如去乃至非如去、非不如去，未來有邊、無邊，乃至非有邊、非無邊，即離為十四難，約三世為六十，即離為六十二見。常見中三假能所二十四句，無常見中三假二十四句，亦常亦無常見中三假能所二十四句，非常非無常見中三假能所二十四句，九十六句破生見成無生也。
法性四念處，觀有我、無我、亦有我亦無我、非有我非無我，是見皆依法起，過去四見、末來四見，即離為上四難，約三世五陰為六十二。有見中三假能所破有二十四句，破後例爾，九十六句破我見，是名四念處，乃至八正道是破屬見中三十七品。故經言：我斷一切諸見纏等，以智慧刀割斷破裂也。若共念處觀九想、八背等，一切禪亦名得解觀，非實觀也。三十七品例前，受、心、法亦如是。
緣念處觀見中有一切佛法，無生四諦教理名字句義通達無壅，隨眾生根性樂欲，便宜對治。第一義而為說法，是為破屬見煩惱中修三種別相四念處觀。
問：何意通教明非苦非樂？是三十七品例前，受、心、法亦如是，苦果非苦非樂，應是樂。
答：此作四句。若通論非苦非樂，此意通四句不可說，有因緣故說非苦非樂，結成生滅苦樂，是三藏意。若非苦非樂結成無苦無樂之苦樂，屬通教攝也。凈名云：迦栴延五義，五受陰通達空無所起，是苦義。結受念處。如大品不凈觀，即是摩訶衍，皆不可得故，以是不凈心觀色，自念我身未脫是法，未免三界生，猶應受百千生死，故言未脫，引成身念處。觀諸法不生不滅，是無常義，結成心念處觀。於我、無我而不二，是無我義，結成法念處觀。
若作非常非無常成常，非垢非凈結成凈，非苦非樂結成樂，非我非無我結成我，即成別教義常樂我凈，斷惑歷別來證也。若作非垢非凈，雙照垢凈；非苦非樂，雙照苦樂；非常非無常，雙照常無常；非我非無我，雙照我無我；結成圓教，圓心修習不斷煩惱而入涅盤也。於乾慧地中，修總相三種四念處，如前三藏中分別，但有如幻如化，體法即空之異耳。是為無生總相四念處。但是總相念處修身即空，陰、入、界一切法亦如是，是名身念處。受、心、法亦如是。
觀此位是總相念處，修四正勤、如意、根、力、覺、道三十七品。共、緣念處亦如是，雖未發暖相，似無漏法水，而總相觀五陰，智慧深利，勝別相念處，是故名總相念處，屬乾慧地外凡也。
辟支迦羅名目大小，如前亦修三種念處十二因緣，過去無明只是不凈煩惱，五陰諸行只是善惡五陰，從識乃至受是果報無記五陰、愛取煩惱五陰，有是善惡五陰，未來生死是果報無記五陰。若麤若細，總而觀之，如幻如化，是名性念處因緣覺也。共、緣念處例前亦有性，共、緣三種觀三人大小也。
菩薩發菩提心，慈悲誓愿，觀此身、受、心法。三種念處修性身時，觀此身色若無生，如幻如化，能發暖、頂等法，成五停心。別總四念處名伏忍四善根，名柔順忍，發真斷結，八人地名無生忍，須陀洹名無生法忍果，斯陀含名游戲神通，阿那含名離欲清凈，阿羅漢名已辦地，八名辟支佛地，九地名菩薩地，十地名佛地。性念處觀成，破界內見思通惑，得一切智，與羅漢齊。八地修界內道種智，破界內塵沙無知，是共念處。九地已上學一切種智，是緣念處。十地當知為如佛。佛是通教佛，成就四枯，莊嚴雙樹，故云四念處坐道場。斷通惑正習盡，見偏真之理，於二諦中觀照純熟，是名坐道場。般涅盤者，即有余、無余二種涅盤。轉法輪者，轉通教無生偏真之法輪，令一切眾生同入偏真法性，非中道不空法性故。法華云我等同入法性，不見佛性。二乘俱得此理，并有坐道場，轉法輪。而羅漢不斷習氣，只是四枯莊嚴。支佛小深侵習，亦是四枯。菩薩不斷習，以誓愿力熏行，處處受生，調熟眾生，學一切智、道種智、一切種智，是名通教佛，只是四枯莊嚴雙樹。但三藏是拙度，觀門既拙，解空亦淺，如迦栴延五義是通教。體假入空，觀門既深，三藏是事觀為疏，通教理觀為密，三藏附事為偽，通教緣理為真，比至證得真時，無復為別異也。