三、如來述成二：初、科分敘義此品為中根述成領悟之意也。大迦葉等前雖領隨宜之權，會歸之實，而未明一音密闡真知冥化之功。如彼大云雨於一切，草木叢林隨分受潤，故佛以此喻重與述成，以顯圣人平等之慈。若天地之無私，由萬物之自私也，故名。三乘根性，譬諸草木，覺皇道化，等如一雨。雨雖一味，而種有差別，故根莖大小之不同。法雖一相，而機有利鈍，故道果證趣之各異。此慈無不等，而萬物自私也。草能治病，名藥草，以喻人天善種，三乘智因，能遠害滅惡者。若四趣惡種生死業因，則徒為蕪穢，非藥草矣。此譬三乘文兼樹木，獨以藥草名品者，為中根述成，取當機立名耳。偈云聲聞緣覺，聞法得果，是名藥草，各得增長是也。若諸菩薩是名大樹，非當機矣。
二、依文正釋六：一、述成前義爾時，世尊告摩訶迦葉至誠如所言。
迦葉領悟喻說。即設大富長者之喻，嘆佛隱勝現劣，誘諸庸鄙，使得大法利。又於偈末感嘆慈悲方便之大恩，是善說如來真實功德。
二、示所未及二：初、標不盡如來復有無量無邊阿僧只功德至說不能盡。
此明一音密闡真知冥化平等之慈，尤為無量功德。雖迦葉善說，而言未及此，故復示之也。
二、釋所以二：初、示一音密闡迦葉當知至其所說法，皆悉到於一切智地。
方便為權，智地為實。於一切法，以方便說而皆到智地，所謂密闡也。到一切智地者，契實相智境也。
如來觀知至示諸眾生一切智慧。
諸法歸趣，即一乘實相。眾心所行，即三乘性欲。佛說一切法，為度一切心。不知法之歸趣，難以度心；不知心之所行，難以說法。今於二者通達無礙，可謂真知冥化矣。而又究明諸法，以開示眾生一切智慧，欲令悟入，皆所謂無邊僧只功德也。
三、喻明所示四：一、立譬之本迦葉！譬如三千大千世界至若干名色各異。
大千同為一地，而有山川谿谷之高下，譬一真境，而有三界諸趣之別也。卉、木同生一地，而有種類、名色之各異，譬一法性，而有三乘大小之辨也。眾草，為卉草之總名也。卉有叢，木有林。
密云彌布，遍覆三千大千世界，一時等澍，其澤普洽。
云喻慈意，澤喻法雨。言密云者，云不密，則不能等澍；慈不密，則不能廣利。一云所雨，大千普洽，譬一音密闡，大小均被也。
卉木叢林及諸藥草至華果敷實。
喻真知冥化，物物自遂也。根莖大小，總辨草木，以明根機有異。諸樹大小，總結草木，以明一雨是同。夫以一云一雨而滋眾物，稱其大小種性曾無夭閼，使為華者敷，為果者實，各各自遂，則佛之真知冥化若此而已。木質曰干葉，譬所薰教理。華果，譬所修行果。謂三乘種性發心熏習之不同，同是一音教澤之被，而各有所成也。
雖一地所生，一雨所潤，而諸草木各有差別。
草木皆植類，樹之一地同，潤之一雨同，而有大小之殊者，根自異也。群生亦類也。所賦一性，所化一道，而有三乘之殊者，亦機自異耳。
四、以法合喻四：一、合立譬之本迦葉當知至如彼大云，遍覆三千大千國土。
明佛出興，廣覆群有。云起無心，喻無緣慈也。大音聲，即廣長舌相之音也。天、人、修羅，為三善道，不言三惡道，為障重非機也。
於大眾中而唱是言至未涅盤者令得涅盤。
此敘佛初坐道場，唱顯化跡，宣度生事，使知圣人出興之意也。超證菩提，曰度。了達萬法，曰解。離眾結縛，曰安。究竟永寂，曰涅盤。
今世後世，如實知之至皆應到此，為聽法故。
此示正知見，欲廣開悟也。今世後世如實知者，以實相智，了三世事，如華嚴一念普觀，無去來住也。一切知、一切見者，以佛知見徹了諸法也。知道者，言已先知先覺也。開道者，能以是道開覺後人也。說道者，能以是道方便演說也。如是唱者，為警群機，故召天人，使令聽受。
爾時，無數千萬億種眾生來至佛所而聽法。
因召而集也。
如來於時觀是眾生至皆令歡喜，快得善利。
所來之眾，根性不同，佛各隨其所堪而化之。以堪人天者，為說十善；堪二乘者，為說諦緣；堪大乘者，為說六度；以至定、不定性，人、非人類，各隨所堪而為說法。雖根有無量，而皆令利喜，是謂冥化。
是諸眾生聞是法已至具足蒙潤，各得生長。
明作成之利也。聞法安隱者，眾生汩於塵勞，二乘縛於空寂，聞是法者，足以滌塵勞，解縛著，釋然物外，優游一生。此現世安隱也。後生善處，即聞法之報。以道受樂，即修道之果。言以道者，各隨其道，受樂不同也。修十善，則受人天樂，修諦緣，即受二乘樂，修六度，則受菩薩樂，各以其道也。離諸障礙者，惡道離業障而之人天，人天離事障而入二乘，二乘離理障而入菩薩，各遂其才也。故曰：於諸法中，任力所能，漸得入道，如彼大云，雨於一切。
如來說法，一相一味至所得功德不自覺知。
疏闡化之功也。謂如來說法，方便雖多，實則一相一味，如一云一雨而已。解脫離滅者，指一相一味之體也。解脫相則不縛諸法，離相則不合諸塵，滅相則生死永盡，而究竟皆至一切種智無上道也。眾生聞持，而所獲功利不自覺知者，一音密闡，真化冥運，若天地之產百嘉，雨露之滋眾卉，自生自遂，孰足以知之？
所以者何至而不自知上、中、下性。
此明觀根逗教，不怫其性故，物得自遂也。三乘種類，性欲不同，故念思修得亦各不同，唯如來能知能化，而彼不自知也。念何事等，謂或念人天事，乃至聲聞、菩薩事也。云何念等，謂或正或邪，有為無為也。以何法念等，謂或以大小頓漸，或以定慧覺觀也。以何法得，謂或以四諦得聲聞法，乃至或以六度得菩薩法也。如是念思所住，各各不同，是謂住於種種之地。如來皆能如實見之，如此委曲言者，明如來知根之詳也。
如來知是一相一味之法至隨宜說法，難解難知。
牒前一相一味等文，以明隨宜說法，難解難知，而嘆迦葉能信受也。一相一味等，即一切種智所證之法，如來雖知，而觀眾生性欲不同，且將之護之，不即明說，故甚難知，而迦葉能信能受，是謂希有。此牒前文。而前言究竟至於一切種智，此言究竟涅盤常寂滅相者，前依正智言，此依實相言，其揆一也。終歸於空者，自解脫離滅，究竟至於常寂滅相，則識心緣影一切蕩盡，而歸乎實相妙空，非斷空也。
六、以偈重申七：初、頌述成前義爾時，世尊欲重宣此義，而說偈言：破有法王，出現世間，隨眾生欲，種種說法。
此述成迦葉前贊諸佛於法得最自在，知諸眾生種種欲樂，隨為說法之意也。眾生失真沈妄，而滯於無明生死諸有封蔀。大覺出興，為說真法，以破妄有，以除障滯，故號破有法王。
如來尊重至令得正見。
頌密闡冥化平等之慈也。久默不說者，所以待機也。蓋有智則信，無智則疑，而永失大利，故用以漸導之，而隨力為說，令得正見。此為密闡等慈，而迦葉言所未及。
三、頌喻明四：初、頌譬本迦葉當知！譬如大云，起於世間，遍覆一切。
譬佛出興也。
慧云含潤至率土充洽。
大云將雨，則電曜雷震，譬如來出興，放光說法。慧云含潤，日光掩蔽者，所謂慈意妙大云，滅除煩惱焰也。云陰靉然，下逮與地，親邇可以承攬，譬慈意逮下，俯同萬物也。其雨普等，譬法利均一。四方俱下，譬不擇四生。率土充洽，譬教被大千也。
山川險谷至藥木并茂。
譬群機不同，而不失其應也。前止言草木，此加百谷等者，草木譬三乘種性，特為入道之機，未顯在鄽，故加百谷等，以譬有生纖悉，皆蒙潤澤也。乾地譬未沾法水者，悉皆利潤，故云普洽。藥木者，藥草、樹木也。
其云所出至而各滋茂。
四、頌法合四：初、合譬本佛亦如是，出現於世，譬如大云，普覆一切。
既出於世，為諸眾生，分別演說，諸法之實。
雖方便多門，而不離實相。
大圣世尊至及涅盤樂。
頌唱顯化跡，宣度生事也。皆令離苦已下，頌未度令度等。由其得度以至於涅盤，故離苦安隱，而世出世樂無不得也。
諸天人眾至甘露凈法。
頌召集人天聽法也。
其法一味至而作因緣。
頌一相一味等文。常為大乘作緣者，所謂究竟至於一切種智。
我觀一切至而無懈倦。
此皆真知冥化平等之大慈也。
一切眾生，聞我法者，隨力所受，住於諸地。
諸地如下明，始於人天，終於十地。
或處人天，轉輪圣王，釋梵諸王，是小藥草。
人天乘也。輪王王四天下，帝釋王忉利天，梵王王初禪天。
知無漏法至是中藥草。
聲聞乘也。得無漏小果，起六通三明，乃聲聞、緣覺之同行，但於中利根則得緣覺證。
求世尊處，我當作佛，行精進定，是上藥草。
藏教菩薩也。此依權乘，修菩薩行，雖求佛果，勤行精進，而未離小乘，故為上草。
又諸佛子至是名小樹。
通教菩薩也。此依方等教，修菩薩行，為大乘初位。以根雖大，而蔭未廣，故為小樹。
安住神通至名為大樹。
圓教菩薩也。此依一乘，修菩薩行，迥出三乘，安住神通，轉不退輪，度億千眾，則其蔭廣矣。
佛平等說至所稟各異。
結上作成不同，明佛至化，冥同造物。
佛以此喻至如海一滴。
指上喻說雖廣，然於佛真智海中，方明一滴之相耳。此結顯如來阿僧只功德說不能盡之意。
我雨法雨至漸增茂好。
此明增進之利，下明增進之機。
諸佛之法至皆得道果。
此總標，下別明。
聲聞緣覺至各得增長。
此依二乘之法增進者。最後身者，將證辟支佛果，不復人間受生也。
若諸菩薩至而得增長。
此依方等之法增進者。
復有住禪至而得生長。
此依大乘之法增進者。
如是迦葉至各得成實。
總結增進隨機不同也。人華，謂善根秀發者，因佛冥化，各得成實。
迦葉當知至諸佛亦然。
密闡冥化，佛佛道同。
今為汝等至悉當成佛。
總結前說，立實廢權，而開後與記之文。說最實事，即立實也。皆非滅度，即廢權也。修行是道，悉當成佛，即開後與記文也。
四、中根得記二：初、略敘科義大迦葉等領悟喻說，得佛正道，當踐佛位，故與說來果，名。法華一會，乃群機貞實所作已辦之時，故正宗說示，了無多事，直則會三乘於一致，開四見使悟入，而一一授記，印其成佛，以示出興功成，本愿滿足之意耳。然昔凈名嘗怪彌勒授一生記，以正位中本無授記及得菩提，而法華已入正位，何滯跡耶？抑有已故有記，入正位者尚有已乎？蓋正位中雖無授記，亦不廢於授記，若華嚴性海，豈非正位，而十住之初，妙覺之終，屢聞記莂，如所謂清凈心，所謂殊勝境界者，曷嘗無哉？
凈名曰：說法不有亦不無，以因緣故，諸法生，無我、無造、無受者，善惡之業亦不亡。正證之人固無已也。然善惡之業豈有已之可記？豈無已之可忘哉？若世之貧富貴賤，修短苦樂，昔作而今受，前召而後應，懸疏網而不漏，淪浩劫而莫遺者，其誰與記耶？今所謂記者，特以助明不亡之理，而引發行人耳。
二、正依釋文三：初、迦葉得記爾時，世尊說是偈已至劫名大莊嚴。
諸授記文皆二：十號之前為因記；後為果記。諸弟子覲佛多寡之不同，各隨其愿緣也。事佛功用之不同，各隨其才力也。成佛果號之不同，各隨其因行也。大迦葉因地事日月燈佛，至佛滅後，然燈續明，以紫光金涂佛形像，又於法華妙性開明，故號光明。至於國名光德，劫名莊嚴，皆類其因行也。
佛壽十二小劫至像法亦住二十小劫。
凈法界身本無出沒，然於未來世而出，住十二劫而沒者，隨大悲愿力而示現耳。正像之法各二十劫而後滅者，隨眾生機感而隆替耳，佛身法性固無加損於其間。
國界嚴飾，無諸穢惡至散諸寶華，周遍清凈。
依報所感，皆由心地。瓦礫荊棘，雜心感也。便利不凈，染心感也。坑坎堆阜，諂心感也。諸佛無雜、染、諂心故，國界嚴飾，無諸穢惡，唯修清凈妙行故，其土平正，百寶周遍。凈名曰：隨其心凈，則佛土凈。隨其心凈，則一切功德凈。此其證矣。
其國菩薩無量千億至雖有魔及魔民，皆護佛法。
問：釋尊成佛，尚煩戡剪，飲光何為獨無魔事？
曰：釋尊示化五濁，正與眾魔共作勞侶，若無魔事，不名惡世。飲光成佛，當善國土，故雖有魔，皆護佛法。
爾時，世尊欲重宣此義，而說偈言：告諸比丘至其事如是。
頌應長行，可明其心。調柔，言慈悲之至也。逮大神通，言應化不測也。逮，及也。大神通者，不為而應，不慮而遍，異於小圣也。無漏後身，即聲聞果體。法王之子，即大心聲聞也。
爾時，大目犍連至即共同聲而說偈言。
法說，云千二百羅漢悉亦當作佛，則與記已竟，於此特授迦葉上首，則三圣之記不言可諭。而目連等，心不自安，如逢王膳，未敢便食，是以悚栗而請也。
大雄猛世尊至除熱得清涼。
初四句贊謝法喻之賜，其次請記求益也。
如從饑國來至然後乃敢食。
此設譬，下自釋。
我等亦如是至爾乃快安樂。
每惟小乘過，所謂如從饑國來也。言我等作佛，所謂忽遇大王膳也。
大雄猛世尊，常欲安世間，愿賜我等記，如饑須教食。
結請也。
三、三圣得記，又三：一、善吉得記爾時，世尊知諸大弟子心之所念至國名寶生。
色心初破，萬法皆空，理事還源，一切真實。須菩提昔者解空，無名無相，色心初破也。今證實果，反號名相，理事還源也。又其生時，家物忽空，今劫名有寶，國名寶生，亦其義也。那由他，即姟數。
其土平正至度脫無量菩薩及聲聞眾。
所舉十號明正報，劫國莊嚴明依報。華樹臺閣皆悉寶成，應劫國之名也。其佛常處虛空說法者，示因空悟解，使由空證實也。
爾時，世尊欲重宣此義，而說偈言：諸比丘眾至二十小劫。
須菩提於靈山勝集，居僧之首，於般若大會，解空第一，其道德功行，疑若亞圣，而記果猶當供無數佛，隨佛所行，而漸具大道者。為小乘但念無相，不修大行，雖經多劫，不成正覺，故須發菩提大心，具菩薩大道，然後成佛也。人民合掌，聽受佛語，言皆篤信樂善，無薄俗也。
爾時，世尊復告諸比丘眾至而說偈言。
諸比丘眾至莊嚴其國。
閻浮那提金，紫艷無比，旃延果體，金色如之。由旃延論義第一，理性精瑩，又緣過去勤掃佛地，資成嚴凈之果也。斷一切有者，理極情忘，纖塵不立，言其證道精徹，非謂舍有之無也。
爾時，世尊復告大眾至像法亦住四十小劫。
多摩羅跋栴檀香，清遠潛通，目連神通第一，果德如之。西北方佛，名多摩羅跋栴檀香神通，則香喻神通明矣。一由旬四十里，目連供佛起塔，高千由旬者，神通所建故也。諸因記行，皆所以策進聲聞開廓大心，令舍空寂，廣修大行，以成就佛道也。
爾時，世尊欲重宣此義，而說偈言：我此弟子至汝等善聽。
長表金剎者，剎具云掣多羅，謂塔上覆鉢柱，為塔之表，故名表剎。以金為之，其塔高千由旬，則表之長可知也。目連記頌，至像法亦爾之句已終。從我諸弟子，威德具足已下，即許五百記，及開第三周說法之端。