自此已下，釋。初身子領解此文大意者，上釋令小乘人悟入一乘，得受記。今釋小乘悟入一乘竟，自呵責小乘過失。就文為二：初牒經，二偈；次論釋。
尊者舍利弗說偈言：金色三十二，十力諸解脫，同共一法中，而不得此事；八十種妙好，十八不共法，如是諸功德，而我皆已失。
論釋為二：一者、問偈意；二者、釋偈意。論曰此偈示現何義者，即是問偈意。
釋曰：此偈示現何義？
舍利弗自呵責身下，第二、答釋偈意。就文又二：初列呵責章門；次釋呵責章門，即兼解偈。就初又三：一者、總標自呵；二、別明自呵；是故舍利弗下，總結。
舍利弗自呵責身言：我不見諸佛，不往諸佛所，及不聞佛說法，不供養恭敬諸佛，無利益眾生事，於未得法退。
自呵凡列六句：一、不見佛，謂身子但值頞鞞，爾時不見佛也；二、不往佛所者，值頞鞞時，不往佛所也；三、不聞佛說法者，值頞鞞時，聞說三諦，得道竟，不聞佛說法也；四、不供養者，值頞鞞時，不供養佛也；五、不恭敬者，值頞鞞時，未恭敬諸佛也；六、無利益眾生事者，值頞鞞時，無利物心及利事也。前五明無上求心，後一明無下利心。於未得法中退者，應得上來六事。但取小果，竟不得之，所以名退。
是故舍利弗下，第三、結自呵責。
是故舍利弗作如是等呵責自身。
不見佛者，第二、釋上六門，即兼解二偈，初釋第一、不見佛章門。
不見諸佛者，示現不見諸佛如來大人之相，不生恭敬供養心故。
以不見佛故，不生恭敬供養之心。
不往佛所者，釋第二章門。
不往佛所者，示現教化眾生力故。
若往佛所知佛者，有示現教化眾生之力，便不取小果；今遂不往佛所，便取小果，失化物之力也。
放金色光明者，上來釋二章，今解釋偈。
問：論主何故作此釋？
答：前有二句：一、不見佛；二、不往佛所。若見佛、往佛所，即見佛放金色光明三十二相，此二義相成，是故合釋。
放金色光明者，示現佛自身、異身，獲得無量諸功德故。
放金色光明者，牒初偈金色三十二也。示現見佛自身、異身者，用後見佛，釋前不見佛之過失也。自身即是本身，異身謂化身也。見此二身，即獲無量福，當知前不見佛，不往佛所，失無量福也。
聞說法者，釋第三章門。
聞說法者，示現能作利益一切眾生故。
示現能作利益一切眾生事者，釋章門也。若聞佛說法，知佛能作利益之事，便不取小果也。今不聞法，便不知此事，故取小果也。
力者，釋初偈中十力之言，佛正住十力說法，能作利物之事。此二相關，別釋三力，即成三別，一一中有二：一、標章；二、解釋。法力者，標章也。
法即是法華之法，有勝功用，故稱法力。
五門示現者，第二、示解釋處，開為二：一者、總標列五門；二者、別釋。就初文三：第一、總標五門。
五種門示現：
一者、證已下，第二、列五門。
一者、證門；二者、信門；三者、供養門；四者、聞法門；五者、讀誦持說門。
四種門中示現者，第三、示門處。
四種法門中示現，一法門中示現。
即是，即，此二從人以立名，羅什經從法以受稱。
中四門者，第二、別釋，初牒四。一者、證門已下，次釋四門。
中四種門者：
釋四門即四，初門為二：一、標證門。
一、是證門，
如經已下，第二、引經示處。就文為二：第一、釋初得無上忍；第二、釋八生乃至一生得三菩提。初又二：一、牒經。
如經我說是如來壽命長遠，時六百八十萬億那由他河沙眾生得無生法忍故。
得無生法忍下，第二、釋經。
此言無生法忍者，謂初地證智應知。
如智度論：一、初地無生、七地無生。今此中明初地無生也。以初地初證得真如法身無生，故云得無生忍也。
八生乃至一生下，第二、釋最後經。就文亦二：一、牒經；二、釋經。牒經中有二：一、牒八生乃至一生。
二、牒得阿耨三菩提。
謂證初地菩提故下，第二、釋經。就文為三：一、就位釋；二、解八生、一生；三、與異人諍經。
謂證初地菩提法故。
謂初地菩提者，經有二句：一者、八生乃至一生；二者、得三菩提。今前遂近釋得三菩提，謂初地菩提故也。
八生、一生者，謂諸凡夫決定能證初地，隨力隨分，乃八生乃至一生證初地故。
八生、一生者，牒初句經也。謂諸凡夫下，釋經明地前菩薩是凡夫，聞法華經，隨力淺深，或經八生入於初地，乃至或經一生得入初地也。
言阿耨三菩提者，第二、與異人諍經。
言阿耨多羅三藐三菩提者，以離三界中分段生死，隨分能見真如佛性，名得菩提，非謂究竟滿足如來方便涅盤故。
異人言：經云阿耨三菩提，五種菩提中，此是無上菩提，非初地菩提。初地乃是明心菩提耳。為有此疑，故論主牒阿耨三菩提經文來。以離三界中分段生死者，論主釋經有二句：前明是初地菩提，次明非無上菩提，以離三界分段生死，明有所離也。以此文證地前菩薩猶受分段生死，以定諸解也。有攝論師等，或言地前已離分段，無文證也。復證地前并是凡夫也。
問：攝論云：十解菩薩得人無我，名為圣人。此論云地前是凡夫，云何會通？
答：依仁王、瓔珞及以此論，地前是伏忍相似圣耳，未即是圣也。隨分能見下，上明所離，今明所得。此對地前未得真如，非是無上，登地能見真如，故名無上菩提耳。非謂究竟下，第二、辨非無上菩提。方便涅盤即是方便凈涅盤，此涅盤是究竟，其人未得此涅盤，故非果地無上也。
二者、信門，釋第二、發菩提心。
二、是信門者，
即入十信位，名為信門。
如經已下，示釋處。
如經復有八世界微塵數眾生皆發阿耨多羅三藐三菩提心故。
問：此中利益有何次第？
答：此中明三種利益：一者、上品利益，謂初得無生，乃至轉清凈法輪；二者、中品利益，謂八生乃至一生得三菩提；三、下品利益，謂八佛世界眾生發菩提心。吾初讀此論，執天親八生、一生得三菩提，言初從得無生乃至八生、一生，并是增數，自淺之深，不知三品之益，講數百遍始乃解之。
問：八生、一生云何是中品利益？
答：初聞法華，即得無生，乃至有能轉清凈法輪。今聞法華經，八過受生，方入初地，乃至經一過受生，方入初地，故是中品利益。論主合此三益，以之為二：初二益并稱為證，以同得無生；後一始得發心，故稱為信也。
問：說一品，何故顯有多人得道？
答：此敘釋迦從初發心至後際等，一切化主、教門、徒眾、處所、時節，其中若事若理，若權若實，無不顯現，故得道者多也。
三、供養門者，牒第三門、解釋。
三、供養門，如經是諸菩薩摩訶薩得大法利時，於虛空中雨曼陀羅華如是等故。
是如來說法功德，是如來說人功德，以法無不顯，人無不利，故數感八種供養。
四、聞法門，如說應知者，釋第四。
四、聞法門，如說應知。
聞法而生歡喜，轉更為他說，故言聞法。
問：前云屬，今云何屬？
答：初至彌勒問隨喜，依此義亦得稱為，若從隨喜義立名稱隨喜，故不相違也。亦可是翻經人謬語也。
一法門下，上法力有五門，前釋四，即今釋第五、讀誦持說門。就文為四：初、牒門示品處。
謂讀誦下，第二、略釋，即是章門。
謂讀誦、解說、書寫等，得六根清凈故。
讀誦等為因，得六根清凈等為果。
如經下，第三、引經處證上因果，初證上因。
如經若善男子、善女人受持法華經，若讀、若誦、若解說、若書寫，
是人當得下，次證上果。
是人當得八百眼功德，乃至千二百意功德故。
此得六根清凈者，第四、論釋。就釋中為二：初就位釋，次重釋六根清凈也。就位釋中有二：初釋，次引經證。
此得六根清凈者，謂凡夫人以經力故，得勝根用，未入初地菩薩正位，此義應知，
謂凡夫以經力故，得勝根用，未入初地者下，證地前是凡夫也。
如經已下，次引經證。
如經以父母所生清凈肉眼見於三千大千世界如是等故。
既云父母所生肉眼，故是凡夫未得初地法身法眼。
又六根清凈者，第二、重釋，此文可有三義故來：一者、上釋眼根見三千，乃至意亦爾，今釋六根互用；二者、上釋眼根事，今釋鼻根事；三者、上明六根各用，今釋互用也。就文為二：初、正明六根互用。
又六根清凈者，於一一根中悉能具足見色、聞聲、辨香、別味、覺觸、知法等，諸根互用，此義應知。
眼所見者，聞香能知，此略就一根釋互用。
眼所見者，聞香能知，
如經以下，引經證眼見，聞香能知也。
如經釋提桓因在勝殿上五欲娛樂，乃至說法故。聞香知者，此是知境，以鼻根知故。
聞香知，此釋聞香能知也。此是知境者，香者，是鼻根所知境也。以鼻根知故者，出能知也。又以眼所見境者，以鼻根知故，是互用。
持力者，自上已來，釋法力竟。今釋第二、持力。就文為二：初、標。
言持力者，以受持經有大功用，故言持力。
有三種法門者，第二、釋持力也。就文為二：一、總釋三品；二、別釋法師。
有三種法門示現，如、、等廣說法力，如經應知。
如，即指三品，為三種法門也。
問：羅什經但云，今何以云？
答：牒前之勸，明後之持，故云。亦是因勸而持，故云勸持，實是。
廣說法力者。
問：應云廣說持力，云何乃言法力耶？
答：有二義：一者、出所持之法，故言法力，實是持力也；二者、此是三品中指為法力。何以知之？以次此文即釋經故也。
其心決定，知水必近者，此第二、別釋中語也。
其心決定，知水必近者，受持此經，得佛性水，成阿耨多羅三藐三菩提故。
修行力者，釋第三、力，初牒次釋。
言修行力者，依經修行，有勝功用，故言修行力也。
有五門示現下，第二、解釋。文為三：初、總列五門；次、別釋五門；三、別料簡第三門。
五門示現：一者、說力；二者、行苦行力；三者、護眾生諸難力；四者、功德勝力；五者、護法力。
初如文。
說力者已下，第二、別釋五別，一一門中，初牒次釋。
言說力者，佛為十方世界眾生說法，故名說力。亦是謦欬中說偈，令十方世界聞，名為說力。
有三種已下，初、總標三種，示品處。
有三種法門，中示現。
一、出舌相，令憶念故者，第二、別釋也。
一、出廣長舌者，令憶念故；二、謦欬聲者，說偈令聞故，令聞聲已，如實修行，不放逸故；三、彈指令覺悟眾生者，令修行者得覺悟故。
言憶念如來，有此舌相，異一切世間故，佛語必可信受。又舌相正主說法，亦是說力；二、謦欬聲令聞者，羅什經直明謦欬，此論意謦欬出聲說偈，令十方聞，修行不放逸故。
釋第二、苦行力，有二品。
行苦行力者，示現教化眾生故。又行苦行力者，示現教化眾生故。
問：可是苦行，云何亦是苦行？
答：妙音分形四生六道，為物弘經及救濟諸難亦是苦行。
釋第三、護難力，亦二品。
護眾生諸難力者，、示現。
以人護難，以法護難。又一人護難，眾人護難。
功德勝力者，示現，依過去功德，彼二童子有如是力故。
釋第四、功德勝力者，正明凈藏、凈眼二童子得諸三昧，又得六度道品，又得神通，回父邪見，引導眾人見佛聽受法華，故言二童子有如是力。
第五、護法力。
護法力者，及後品示現。
普賢正是護法，故文云：若法華經行閻浮提，皆普賢之力。及後品者，是中佛付諸菩薩，令諸菩薩弘通正法，亦是護法也。
又說言受持觀世音下，第二、料簡上第三、護難力經文。就文又三：一、牒經標平等；二、釋平等；三、結平等。
又說言受持觀世音菩薩名，及受持六十二億河沙等諸佛名號，彼功德平等者，
初如文。
有二種義下，第二、釋平等。就經中有二：初列二門，次釋二門。
有二種義：一者、信力故；二者、畢竟知故。
言二門者：一者、信力，即是地前信平等；二者、畢竟知，謂登地證平等。
從信力下，第二、釋二門，前釋信力門。
信力者，有二種：一者、求我身如觀世音自在無異，畢竟信力故；二、謂於彼生恭敬心，如彼功德，我亦如是畢竟得故。
信平等有二：一者、信己身與觀音身平等，彼此同一法身；二者、德平等，既同一法身，亦同一功德。初亦是人平等，後是法平等。
從畢竟知者下，釋第二門。
畢竟知者，謂能決定知法界故。言法界者，名為法性。彼法性者，名為一切諸佛菩薩平等法身故。平等法身者，謂真如法身，初地菩薩乃能證能入。
初明法界、法性、法身皆是異名。從初地能證入平等法身也。是故受持下，第三、結平等。
是故受持六十二億河沙等諸佛名號，受持觀世音名號，所得功德無差別。
以觀音與六十二億同證法身平等，是故功德等。
問：同證法身故平等者，何故但云六十二億？
答：是趣舉一數耳。
問：但應明證入法身平等，何故舉信平等耶？
答：舉地前之信，欲顯後證平等也。又論主欲通釋一切平等，一切平等不出信等及以證等也。
第一下，第三、重牒章門，追示分齊。
第一示現七種功德成就；第二、有五分示現，破二明一；余品如前處分易解。
言余品如向處分者，即是破十病及述十無上也。