禪師名守珣，號佛燈，出吉安州施姓巨族。早歲棄家，得道於太平佛監懃公。珣初參廣監瑛，不契，竟謁佛監。佛監孤硬難入，珣乃封其衾而矢曰：此生不悟，不展此也！於是晝坐宵立，逾七七日，憊甚。
適佛監垂語曰：森羅萬象，一法所印。
珣踴躍便出法堂，即投靈云見桃花頌曰：
終日看天不舉頭，桃花爛熳始眸。
饒君更有遮天網，透得牢關即便休。
佛監曰：如何是靈云不疑處？
對曰：只今覓個疑處，了不可得。
曰：玄沙道：未徹在。那是未徹處？
曰：深知和尚老婆心切。佛監喜之。
會佛果至，監稱珣見處穩實，且曰：此子自治嚴刻，密室如對大賓，後當有造。
佛果佯諾，乃私招珣游山。偶到一潭，佛果推珣落水，遽問曰：牛頭未見四祖時如何？
珣對曰：潭深魚聚。
見後如何？
珣曰：樹高招風。
見與未見時如何？
珣曰：伸腳在縮腳。佛果乃大笑。
宣和改元，詔佛監住蔣山，佛果移書與監，必以珣首蔣山眾，由是湖海知名。
建炎間，住天圣。開堂時，內翰王公問三圣逢人則出話，珣笑曰：公曾閱詩否？
曰：舘務之暇，何所不覽！
珣曰：詩云：湖光瀲灩晴徧好，山色空蒙雨亦奇，若把西湖比西子，淡妝濃抹總相宜。王公乃大稱珣於朝。
待制潘良貴嘗以南泉斬貓話請益於珣，珣曰：如今士夫說禪說道，秪依著義理便快活，似將錢買油吃了便不饑，其余便道是瞞他，亦可笑也。貴領旨。後以居士身弘珣之道。
珣遷何山，晚居天寧，每憐學者根器不妙，委曲援引，如瓶瀉秋河；間有竊議，不遑恤也。
嘗舉婆子燒庵話曰：大凡扶宗立教，須是其人。你看他婆子雖是個女人，宛有丈夫作略。二十年蓰油費醬，固是可知，一日向百尺竿頭做個失落，直得用盡平生腕頭氣力，自非個俗漢知幾，洎乎巧盡拙出。然雖如是，諸人要會麼？雪後始知松柏操，事難方見丈夫心。
又舉：溈山一日見野火，乃問道吾：還見火麼？曰：見。溈曰：從何處起？曰：除卻經行坐臥，請師別致一問來。溈山休去。乃曰：連天野火了無涯，起處猶來辨作家。眼瞳人雙翳盡，面前界絕空花。道吾老，也堪夸。且道畢竟從甚處起？汲水僧歸林下寺，待船人立渡頭沙。
有僧問賓中賓，珣答：客路如天遠，侯門似海深。
賓中主，珣答：長因送客處，憶得別家時。
主中賓，答：相逢不必問前程。
主中主，答：一朝權祖令，誰是出頭人？
僧曰：向上宗乘又如何？
珣曰：大海若知足，百川應倒流。
又嘗謂眾曰：兄弟若有省悟處，不拘時節，須來露個消息。
會雪夜，有僧直扣丈室，珣起秉燭，震威喝曰：雪深夜半，求決疑情，因甚威儀不具！僧顧衣裓，珣便逐出。
紹興甲寅，從天寧歸鄣南告寂，侍者請遺偶伏者，執問來端，公曰：吾乃禪者，欲抵密印寺，豈有他哉？
賊怒欲殺，公笑曰：大丈夫要頭便斫去，何以怒為？愿施一飯，以為送終。
賊意稍解，授以肉食，公如常應供，出生畢，乃曰：孰當祭我以文？賊相笑，顧不答。
公曰：吾自為之。賊復相笑，遺以禿筆。
公起，大書於空壁曰：嗚呼惟靈！勞我以生，則大塊之過；役我以壽，則陰陽之失；乏我以貧，則五行不正；困我以命，則時日不吉。吁哉！至哉！賴有出塵之道，悟我之性與其妙心，則其妙心孰與為鄰？上同諸佛之真化，下合凡夫之無明，纖塵不動，本自圓成。妙矣哉！妙矣哉！日月未足以為明，乾坤未足以為大，磊磊落落，無罣無礙。六十余年，和光混俗；四二十臘，逍遙自在。逢人則喜，見佛不拜。笑矣乎！笑矣乎！可惜少年郎，風流太光彩。坦然歸去付春風，體似虛空終不壞。尚饗！字勢飛動，數壁俱盡，遂舉筯飫食，賊徒爭視大笑。
公食罷，復高聲招曰：來！來！劫數既遭離亂，我是快活烈漢。如今正好乘時，便請一刀兩段。又大呼：斬！斬！賊大駭異，令衛出之。
烏鎮廬舍獨全，公之惠也。道俗聞，益皈仰，以名剎致，公不顧。或說公從上付托之重，公輒以鐵笛揮之。
紹興庚申，命造大盆，修書寄雪竇持禪師曰：吾將水葬矣。
持笑曰：風流老子，灼有商量。
壬戌，持至，見公尚存，相敘歡甚，占偈嘲曰：
咄哉老性空！剛要餧魚鱉，
去不索性去，只管向人說。
公笑曰：惟待老兄證明耳。
令告四眾，眾集，公為說法，仍說偈曰：
坐脫立亡，不若水葬，
一省柴燒，二省開壙。
撒手便行，不妨快鬯，
誰是知音？船子和尚。
高風難繼百千年，一曲漁歌少人唱。
遂盤坐盆中，弄笛順潮而下。
緇素隨至，不可勝計，望欲斷目，公取塞，戽水而回。眾擁觀，水無所入。復乘流而往，引聲拍掌，長歌曰：
船子當年返故鄉，沒踪跡處妙難量。
真風徧寄知音者，鐵笛橫吹作散場。
其笛聲嗚咽，頃於蒼茫間，見以笛擲空而沒。
後三日，灘頭趺坐如生，四至爭往迎歸。留五日，異香不散。闍維時，有二玄鶴徘徊空中；得舍利，大如菽者莫計，塔於青龍。其尺楮片言，流播人間，珍如珙璧。
贊曰：余考建炎之擾，高蹈物表，不無其人。普公直躡不測之壘，因機示教，布置節次，毫忽不亂，此其智力、愿力，可稱兩足矣。惟顛末追慕船子，雖釣盡清波，金鱗不遇，而公之慈風，凜然在也。
禪師名士珪，號竹庵，蜀郡成都史氏子，乃龍門佛眼遠公之高弟也。說法於江南浙閩諸大名坊。珪有密行，喜推奬人士，一與珪接者，皆成美名。
珪初依止於大慈沙門宗雅，研究楞嚴。而雅亦僧杰也，默察珪器度宏大，意欲珪南詢，乃盛贊真歇之為人。蓋歇未出蜀時，亦習講於成都大慈。珪味其指，棄講，謁諸名宿，雖經賞識，未豁所蘊。
晚登龍門，擬以平時所得舉似佛眼。佛眼知珪，命典堂司，不得辭。珪以未伸所解為悶，幾入方丈，多遇高庵正堂輩在焉。高庵正堂，時稱明眼。珪慚，乘間問曰：絕對待時如何？
佛眼哂曰：如你僧堂中白椎相似。珪不領。
至晚，理前問，佛眼唾曰：閑言語！
珪背汗淋踵，弗吐一詞而出，因嘆曰：窮諸玄辨，若一毫置於太虛；竭世樞機，似一滴投於巨壑。吾蜀周金剛不謬矣。
政和間，開法天寧，浩歸湖海。馮濟川嘗以珪之玄要頌舉似妙喜，妙喜稱之。及濟川除給事，珪同日受詔住雁山能仁，時稱佛眼門下表二檀樹焉。真歇居江心寺，有大名，聞珪將至，恐東甌未廓所見，乃過江迎珪，大展九拜，以誘甌人。珪未視篆，有嫉者深夜縱火，能仁毀盡，珪就故址結茅。乃示眾曰：愛閑不打禾山鼓，投老來看雁宕山，杰閣岳樓渾不見，溪邊茅屋兩三間。還有共相出手者麼？喝一喝。未幾，能仁復成。
初，寺毀，隨珪之眾多背去者，寺成復歸，或曰：彼彼以成敗事師，非義侶也，請勿收錄。
珪曰：不然！境風所飄，力未充也。若棄之，豈慈攝之義哉？
真歇移徑山，珪補江心。江心有僧，久居閑房，不預參列。值珪陞座，攙眾出，問曰：如何是祖師西來意？
珪曰：東家點燈，西家暗坐。
未審意旨如何？
珪曰：馬便搭鞍，驢便推磨。僧禮拜。
珪曰：靈俐衲僧只消一個。珪乃曰：馬搭鞍，驢推磨，靈俐衲僧只消一個。縱使東家明點燈，未必西家暗中坐。西來祖意問如何，多口阿師自招禍。其僧脫然，終其身，不露姓字。
珪後住閩之乾元，有慧溫入室，珪曰：情生智隔，想變體殊，不用停囚長智，速道將來！
溫有省，大笑起曰：拶出通身是口，何妨罵雨呵風？昨夜前村猛虎，齩殺南山大蟲。珪諾之。
又移居鼓山，進院至三門，德昇把住問曰：國師不夸石門句，請師速道！珪震聲喝之，昇亦領旨。
珪既年老，罷上堂，惟臨軒隨機，不計旦暮而已。以紹興丙寅七月，晨起沐浴，陞座，命聲鼓集眾。眾方集，珪顧視左右，就法座泊然坐化。茶毘，舍利無數，送者均得之。塔於鼓山。
贊曰：竹庵以魁梧奇偉之姿，初剃染，即受知於宗雅。游方復際遇於龍門，及行道，又逢真歇而襄之，輒與高庵正堂輩齊名海內。噫！其所謂獅子乳得器，有以哉！