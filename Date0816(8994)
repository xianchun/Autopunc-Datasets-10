楞伽樹枝頭坐禪去時，得不？又云：汝直入壁中，過得不？又云：涅盤經說有無邊身菩薩從東方來，菩薩身既無邊際，云何更從東方來？何故不從西方來？南方、北方來？可即不得也。
第八、唐朝洛州嵩高山普寂禪師、嵩山敬賢禪師、長安蘭山義福禪師、藍田玉山惠福禪師，并同一師學法侶應行，俱承大通和上後，少小出家，清凈戒行，尋師問道，遠訪禪門。
行至荊州玉泉寺，遇大通和上，諱秀，蒙授禪法，諸師等奉事大師十有余年，豁然自證，禪珠獨照。大師付囑普寂、敬賢、義福、惠福等，照世炬燈，傳頗梨大鏡，天下坐禪人嘆四個禪師曰：法山凈，法海清，法鏡朗，法燈明，宴坐名山，澄神邃谷，德冥性海，行茂禪枝，清凈無為，蕭然獨步，禪燈默照，學者皆證佛心也。
自宋朝以來，大德禪師代代相承，起自宋求那跋陀羅三藏，歷代傳燈，至于唐朝總八代，得道獲果有二十四人也。