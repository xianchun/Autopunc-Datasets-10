我聞如是：
國，在勝林給孤獨園。
爾時，尊者舍梨子告諸比丘：若比丘成就戒，成就定，成就慧者，便於現法出入想知滅定，必有此處。若於現法不得究竟智，身壞命終，過摶食天，生余意生天中，於彼出入想知滅定，必有此處。
是時，尊者烏陀夷共在眾中。尊者烏陀夷白曰：尊者舍梨子！若比丘生余意生天中，出入想知滅定者，終無此處。
尊者舍梨子再三告諸比丘：若比丘成就戒，成就定，成就慧者，便於現法出入想知滅定，必有此處。若於現法不得究竟智，身壞命終，過摶食天，生余意生天中，於彼出入想知滅定，必有此處。
尊者烏陀夷亦復再三白曰：尊者舍梨子！若比丘生余意生天中，出入想知滅定者，終無此處。
於是，尊者舍梨子便作是念：此比丘乃至再三非我所說，無一比丘嘆我所說，我寧可往至世尊所。
於是，尊者舍梨子往詣佛所，稽首作禮，卻坐一面。尊者舍梨子去後不久，尊者烏陀夷及諸比丘亦往詣佛所，稽首作禮，卻坐一面。於中，尊者舍梨子復告諸比丘：若比丘成就戒，成就定，成就慧者，便於現法出入想知滅定，必有此處。若於現法不得究竟智，身壞命終，過摶食天，生余意生天中，於彼出入想知滅定，必有此處。
尊者烏陀夷復白曰：尊者舍梨子！若比丘生余意生天中，出入想知滅定者，終無此處。
尊者舍梨子復再三告諸比丘：若比丘成就戒，成就定，成就慧者，便於現法出入想知滅定，必有此處。若於現法不得究竟智，身壞命終，過摶食天，生余意生天中，於彼出入想知滅定，必有此處。
尊者烏陀夷亦復再三白曰：尊者舍梨子！若比丘生余意生天中，出入想知滅定者，終無此處。
尊者舍梨子復作是念：此比丘於世尊前再三非我所說，亦無一比丘嘆我所說，我宜默然。
於是，世尊問曰：烏陀夷！汝說意生天為是色耶？
尊者烏陀夷白世尊曰：是也，世尊！
世尊面訶烏陀夷曰：汝愚癡人，盲無有目！以何等故，論甚深阿毘曇？於是，尊者烏陀夷為佛面訶已，內懷憂戚，低頭默然，失辯無言，如有所思。
世尊面訶尊者烏陀夷已，語尊者阿難曰：上尊名德長老比丘為他所詰，汝何以故，縱而不撿？汝愚癡人，無有慈心！舍背上尊名德長老。
於是，世尊面訶尊者烏陀夷及尊者阿難已，告諸比丘：若比丘成就戒，成就定，成就慧者，便於現法出入想知滅定，必有此處。若於現法不得究竟智，身壞命終，過摶食天，生余意生天中，於彼出入想知滅定，必有此處。佛說如是，卽
入禪室，宴坐默然。
爾時，尊者白凈比丘在於眾中，尊者阿難白尊者白凈：是他所作，而我得責。尊者白凈！世尊晡時必從禪室出，至比丘眾前，敷座而坐，共論此義，尊者白凈應答此事。我極慚愧於世尊所及諸梵行。
於是，世尊則於晡時從禪室出，至比丘眾前，敷座而坐，告曰：白凈！長老比丘為有幾法，為諸梵行者愛敬尊重？
尊者白凈白曰：世尊！長老比丘若有五法，為諸梵行者愛敬尊重。云何為五？世尊！長老比丘修習禁戒，守護從解脫，又復善攝威儀禮節，見纖*芥罪，常懷畏怖，受持學戒。世尊！禁戒長老上尊比丘，為諸梵行者愛敬尊重。復次，世尊！長老比丘廣學多聞，守持不忘，積聚博聞。所謂法者，初善、中善、竟亦善，有義有文，具足清凈，顯現梵行。如是諸法廣學多聞，翫習至千，意所惟觀，明見深達。世尊！多聞長老上尊比丘，為諸梵行者愛敬尊重。復次，世尊！長老比丘得四增上心，現法樂居，易不難得。世尊！禪思長老上尊比丘，為諸梵行者愛敬尊重。復次，世尊！長老比丘修行智慧，觀興衰法，得如是智，圣慧明達，分別曉了，以正盡苦。世尊！智慧長老上尊比丘，為諸梵行者愛敬尊重。復次，世尊！長老比丘諸漏已盡，無復有結，心解脫、慧解脫，於現法中自知自覺，自作證成就游：生已盡，梵行已立，所作已辦，不更受有，知如真。世尊！漏盡長老上尊比丘，為諸梵行者愛敬尊重。世尊！長老比丘若成就此五法，為諸梵行者愛敬尊重。
世尊問曰：白凈！若長老比丘無此五法，當以何義使諸梵行者愛敬尊重？尊者白凈白曰：世尊！若長老比丘無此五法者，更無余事使諸梵行愛敬尊重。唯以老耄、頭白、齒落，盛壯日衰，身曲腳戾，體重氣上，拄杖而行，肌縮皮緩，皺如麻子，諸根毀熟，顏色丑惡，彼因此故，使諸梵行愛敬尊重。
世尊告曰：如是！如是！若長老比丘無此五法，更無余事使諸梵行愛敬尊重，唯以老耄、頭白、齒落，盛壯日衰，身曲腳戾，體重氣上，*拄杖而行，肌縮皮緩，皺如麻子，諸根毀熟，顏色丑惡，彼因此故，使諸梵行愛敬尊重。白凈！舍梨子比丘有此五法，汝等應當愛敬尊重。所以者何？白凈！舍梨子比丘修習禁戒，守護從解脫，又復善攝威儀禮節，見纖芥罪，常懷畏怖，受持學戒。復次，白凈！舍梨子比丘廣學多聞，守持不忘，積聚博聞。所謂法者，初善、中善、竟亦善，有義有文，具足清凈，顯現梵行，如是諸法，廣學多聞，翫習至千，意所惟觀，明見深達。復次。復次，白凈！舍梨子比丘得四增上心，現法樂居，易不難得。復次，白凈！舍梨子比丘修行智慧，觀興衰法，得如是智，圣慧明達，分別曉了，以正盡苦。復次，白凈！舍梨子比丘諸漏已盡，無復有結，心解脫、慧解脫，於現法中自知自覺，自作證成就游：生已盡，梵行已立，所作已辦，不更受有，知如真。白凈！舍梨子比丘成就此五法，汝等應共愛敬尊重。
佛說如是，尊者白凈及諸比丘聞佛所說，歡喜奉行！
